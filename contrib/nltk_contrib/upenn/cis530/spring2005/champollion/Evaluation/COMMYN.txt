     % [ PROLOGUE ] #
Monsieur l'arcevesque de Vienne, pour satisfaire à la
requeste qu'il vous a pleu me faire de vous escrire et mettre
par memoire ce que j'ay sceu et congneu des faictz du roy
Loys unziesme, à qui Dieu face pardon, nostre maistre et
bienfaicteur, et prince digne de très excellente memoire, je
l'ay faict le plus près de la verité que j'ay peu et sceu avoir
souvenance.
Du temps de sa jeunesse ne scauroye parler, sinon par ce
que je luy en ay ouy parler et dire; mais, depuis le temps
que je veins en son service, jusques à l'heure de son trespas,
où j'estoye present, ay faict plus continuelle residence
avec luy que nul autre, de l'estat à quoy je le servoye, qui,
pour le moins, a tousjours esté de chambellan, ou occuppé
en ses grans affaires. En luy et tous autres princes que
j'ay congneuz ou servy, ay congneu du bien et du mal, car
ilz sont hommes comme nous. A Dieu seul appartient la
perfection. Mais quant en ung prince la vertu et bonnes condicions
precèdent les vices, il est digne de grand louenge,
veu qu'ilz sont plus enclins a toutes choses voluntaires que
autres hommes, tant pour la nourriture et petit chastoy/
qu'ilz ont eu en leurs jeunesses que pour ce que, venans en
l'aage d'homme, la pluspart des gens taschent à leur complaire
et à leurs complexions et condicions.
Et pour ce que je ne vouldroye point mentir, se pourroit
faire que, en quelque endroit de cest escript, se pourroit aulcune
chose trouver qui du tout ne seroit à sa louenge. Mais
j'ay esperance que ceulx qui le liront considereront les raisons
dessusdictes; et tant osé-je bien dire de luy, à son loz,
qu'il ne me semble pas que jamais j'aye congneu nul prince
où il y eust moins de vices que en luy, à regarder le tout. Si
ay-je eu autant de congnoissance de grans princes et autant de
communication avecques eulx que nul homme qui ait regné
en France de mon temps, tant de ceulx qui ont regné en ce
royaulme que en Bretaigne et en ces parties de Flandres, en
Allemaigne, Angleterre, Espaigne, Portugal et Italie, tant
seigneurs temporelz que spirituelz, et de plusieurs dont je
n'ay eu la veue, mais congnoissance par communications de
leurs ambassades, par lettres et par leurs instructions, par
quoy on peult assez avoir d'informations de leur nature et
condicion.
Toutesfois ne pretendz en riens, en le louant en cet endroit,
diminuer l'honneur ne bonne renommée des aultres,
mais vous envoye ce dont promptement m'est souvenu,
esperant que vous le demandez pour le mectre en quelque
oeuvre que vous avez intention de faire en langue latine
dont vous estes bien usité; par laquelle oeuvre se pourra
congnoistre la grandeur du prince duquel vous parleray,
et aussi de vostre entendement. Et là où je fauldroye,/
trouverez monsr de Bochage et autres qui myeulx vous
en sçauront parler et le coucher en meilleur langaige que
moy. Mais pour obligation d'honneur et grans privaultéz
et biensfaictz, sans jamais interrompre jusques à la mort
que l'un ou l'autre n'y feust, nul n'en devroit avoir meilleure
souvenance que moy, et aussi pour les pertes et douleurs que
j'ay receues depuis son trespas, qui est bien pour estre
revenu à ma memoire les graces que j'ay receues de luy,
combien que c'est chose acoustumée que, après le decès de
si grand et puissant prince, les mutations soyent grandes,
et y ont les ungs pertes, et les autres gaing. Car les biens
ne les honneurs ne se despartent point à l'appetit de ceulx
qui les demandent.
Et pour vous informer du temps dont ay eu congnoissance
dudit seigneur, dont faictes demande, m'est force de
commancer avant le temps que je veinse en son service; et
puis, par ordre, je suyvray mon propos jusques à l'heure
quce je devins son serviteur, et continueray jusques à son
trespas./
     % LIVRE I
     [ CHAPITRE I ]
[Débuts de Commynes
au service de Charles le Téméraire] #
Au saillir de mon enfance et en l'aage de povoir monter
à cheval, fus amené à Lisle devers le duc Charles de
Bourgoigne, lors appellé conte de Charroloys, lequel me
print en son service, et fut l'an mil quatre cens soixante
quatre.
Quelque trois jours après, arrivèrent audit lieu de Lisle
les embassadeurs du roy, où estoit le conte d'Eu, le chancellier
de France appelé Morvilier et l'evesque de Narbonne;
et, en la presence du duc Philippe de Bourgongne
et dudit conte de Charroloys et tout leur conseil [à huys
ouverts], furent ouys lesdits embassadeurs, et parla ledict
Morvillier fort arrogamment, disant que ledict conte de Charroloys
avoit fait prendre, luy estant en Hollande, ung petit
navire de guerre, party de Dieppe, auquel estoit un bastard
de Rubempré, et l'avoit faict emprisonner, luy donnant
charge qu'il estoit là venu pour le prendre et que ainsi
l'avoit fait publier partout, et par especial à Bruges, où/
hantent toutes nations de gens estranges, par ung chevalier
de Bourgongne appellé messire Olivier de la Marche.
Pour lesquelles causes, ledit roy, soy trouvant chargé de
ce cas (contre verité, comme il disoit), requeroit audit duc
Philippe que ce messire Olivier de la Marche luy fust envoyé
prisonnier à Paris pour en faire la pugnition telle que le cas
le requeroit. A ce point leur respondit le duc Philippes que
messire Olivier de la Marche estoit né de la conté de Bourgongne,
et son maistre d'hostel, et en riens subgect à la couronne;
toutesfois, que s'il avoit dit ne faict chose qui fust
contre l'honneur du roy et que ainsi le trouvast par information,
qu'il en feroit la pugnition telle que ou cas appartiendroit;
et que, au regard du bastard de Rubempré, il est
vray qu'il estoit prins pour les signes et contenances que
avoyent ledict bastard et ses gens à l'environ de la Haye en
Holande, où pour lors estoit sondict filz, conte de Charroloys,
et que si ledict conte estoit suspessonneux, il ne le
tenoit point de luy, car il ne le fut oncques, mais le tenoit
de sa mère, qui avoit esté la plus suspessonneuse dame
qu'il eust jamais congneue; mais, nonobstant que luy, comme
dit est, n'eust jamais esté suspessonneux, s'il se fust trouvé,
au lieu de son filz, à l'heure que ce bastard de Rubembré
regnoit ès environs, qu'il l'eust fait prendre, commme il/
avoit esté, et que se ledict bastard ne se trouvoit point
chargé d'avoir voulu prendre son filz, comme l'on disoit,
que incontinent le feroit delivrer et le renvoyeroit au roy,
comme ses embassadeurs le requeroyent.
Après recommença ledict Morvillier en donnant grandes
et deshonnestes charges au duc de Bretaigne appellé François,
disant que ledict duc et ledict conte de Charroloys là
present, estant ledict conte de Charroloys à Tours, devers
le roy, là où il l'estoit allé veoir, avoyent baillé seelléz
l'ung à l'autre en se faisant frères d'armes. Et s'estoient
bailléz lesdictz seelléz par la main de messire Tannneguy du
Chastel, qui depuis a esté gouverneur de Roussillon et en
auctorité en ce royaulme. Et faisoit ledict Morvilier ce cas
si enorme, si crimineux, que nulle chose qui se peult
dire à ce propos pour faire honte et vitupère à ung prince
il ne dist.
A quoy ledict conte de Charroloys, par plusieurs fois,
voulut respondre comme fort passionné de ceste injure qui
se disoit de son amy et allyé. Mais ledict Morvillier luy
rompoit tousjours la parolle, disant ces mots : << Monsr de
Charroloys, je ne suys pas venu pour parler à vous, mais à
monsr vostre père. >> Ledict conte supplia par plusieurs foys
à son père qu'il peust respondre, lequel luy dit : << J'ay respondu
pour toy, comme il me semble que père doit respondre
pour filz. Toutesfoys, si tu en as si grand envie,
penses y aujourduy, et demain dy ce que tu vouldras. >>/
Encores disoit ledict Morvillier qu'il ne povoit penser qui
avoit meu ledict conte de prendre ceste alliance avecques
ledict duc de Bretaigne, sinon une pension que le roy luy
avoit donné avec le gouvernement de Normandie que le roy
luy avoit osté.
Le lendemain, à l'assemblée et en la compagnie des dessusdicts,
ledict conte de Charroloys, le genouil en terre sur
ung carreau de veloux, parla à son père premier et commença
de ce bastard de Rubempré, disant les causes estre
justes et raisonnables de sa prinse et qu'il se monstreroit
par procès. Toutesfois, je croy qu'il ne s'en trouva jamais
riens, mais estoyent les suspessons grandz, et le vey delivrer
d'une prison où il avoit esté cinq ans. Après ce propos,
commença à descharger le duc de Bretaigne et luy
aussi, disant qu'il estoit vray que ledict duc de Bretaigne et
luy avoyent prins alliance et amitié ensemble et qu'ilz s'estoient
faitz frères d'armes, mais en riens n'entendoyent cette
alliance au prejudice du roy et de son royaulme, mais pour
le servir et soustenir, se besoing en avoit; et que, touchant
la pension qui luy avoit esté ostée, que jamais n'en avoit eu
que ung quartier montant neuf mil francs, et que jamais
n'avoit requis ladicte pension ne le gouvernement de Normandie;
et que moyennant qu'il eust la grace de son père,
il se povoit bien passer de tous autres biensfaictz. Et croy/
bien que, si n'eust esté la craincte de sondict père, qui là
estoit present et auquel il adressoit sa parolle, qu'il eust
beaucoup plus asprement parlé. La conclusion dudit duc
Philippes fut fort humble et saige, suppliant au roy ne vouloir
legierement croire contre luy ne son filz et l'avoir tousjours
en sa bonne grace.
Après fut apporté le vin et les espices et prindrent les
embassadeurs congié du père et du filz. Et quant ce vint que
le conte d'Eu et chancellier eurent prins congié dudit conte
de Charroloys, qui estoit assez loing de son père, il dist à
l'evesque de Narbonne, qu'il veit le dernier : << Recommandez
moy très humblement à la bone grace du roy, et
luy dictes qu'il m'a bien faict laver ici par ce chancellier,
mais que, avant qu'il soit ung an, il s'en repentira. >> Ledict
evesque de Narbonne feit ce messaige au roy, quand il fut
de retour, comme vous entendrez cy après.
Ces parolles engendrèrent grand hayne dudict conte de
Charroloys au roy, avec ce qu'il n'y avoit guères que le roy
avoit rachapté les villes de dessus la rivière de Somme,
comme Amyens, Abeville, Saint Quentin et autres, baillées
par le roy Charles VIIè audict duc Philippe de Bourgongne
par le traictié qui fut fait à Arras, pour en joyr par luy
et ses hoirs masles, au rachapt de quatre cens mille escus.
Toutesfois, ledit duc se trouvant en sa vieillesse, furent/
conduyctz tous ses affaires par monsr de Crouy et de Chimay,
frères, et autres de leur maison : reprint son argent
du roy et restitua lesdictes terres, dont ledict conte, son filz,
fut fort troublé, car c'estoient les frontières et limytes de leurs
seigneuries, et y perdoient beaucoup de subjectz, bonnes gens
pour la guerre. Il donnoit charge de ceste matière à ceste
maison de Crouy; et venant son père, le duc Philippes,
à l'extrème vieillesse, dont ja estoit près, il chassa tous
lesdictz de Crouy hors du pays de son père, et leur osta
toutes les places et choses qu'ilz tenoyent entre leurs
mains.
     % [ CHAPITRE II ]
[Les débuts de la guerre du Bien Public] #
Bien peu de jours après le partement des embassadeurs
dessusdicts, vint à Lisle le duc de Bourbon, Jehan, dernier
mort, faignant venir veoir son oncle, lequel entre toutes
les maisons du monde aymoit cette maison de Bourbon. Ce
dict duc de Bourbon estoit filz de la seur dudict duc Phi lippes,
laquelles estoit veufve longtemps avoit, et estoit là/
avec ledict duc son frère et plusieurs de ses enfans, comme
troys filles et ung filz. Toutesfois, l'occasion de la venue
dudict duc de Bourbon estoit pour gaigner et conduyre
ledict duc de Bourgongne de consentir mectre sus une
armée en son pays, et que semblablement feroient tous les
autres princes de France, pour remonstrer au roy le mauvais
ordre et justice qu'il faisoit en son royaulme; et vouloient
estre fors pour le y contraindre s'il ne se vouloit renger;
et fut ceste guerre depuis appellée le % bien publicque #,
pour ce qu'elle s'entreprenoit soubz couleur de dire que
c'estoit pour le bien publicque du royaulme.
Ledict duc Philippes, qui, depuis sa mort, a esté appellé
le bon duc Philippes, consentit que on mist sus des gens,
mais le neu de ceste matière ne luy fut jamais descouvert
ny ne s'attendoit point que les choses vinssent jusques à la
voye de faict. Incontinent se commencèrent à mectre sus
les gens et vint le conte de Sainct Pol, depuis connestable
de France, devers ledict conte de Charroloys, à Cambray,
où pour lors estoit ledict duc Philippes; et luy joinct audict
lieu et le mareschal de Bourgongne, qui estoit de la maison
de Neufchastel, ledict conte de Charroloys feist une grande
assemblée de gens de conseil et autres des gens de son père
en l'hostel de l'evesque de Cambray, et là declaira tous
ceulx de la maison de Crouy ennemys mortelz de son père
et de luy, nonobstant que le conte de Sainct Pol eust donné
sa fille en mariage au seigneur de Crouy longtemps avoit,/
mais il disoit y avoir esté forcé. En somme, il faillut que
tous fuyssent des seigneuries du duc de Bourgongne et per-
dirent beaucoup de meubles.
De tout cecy despleut bien au duc Philippes, lequel avoit
pour premier chambellan ung qui depuis s'est appellé monsr
de Chimay, homme jeune et très bien condicionné, nepveu
du seigneur de Crouy, lequel s'en alla sans dire adieu à son
maistre, pour la craincte de sa personne : autrement eust
esté tué ou prins, car ainsi luy avoit-il esté declairé. L'ancien
aage dudict duc Philippes luy feit endurer patiemment,
et toute ceste declaration qui se fist contre ses gens
fut à cause de la restitution de ses seigneuries situées sur
la rivière de Somme, que le duc Philippes avoit rendues
audict roy Loys pour la somme de quatre cens mille escus.
Et chargeoit ledict conte de Charroloys ceulx de ceste maison
de Crouy d'avoir fait consentir au duc Philippes cette
restitution.
Ledict conte de Charroloys se radoba avec son père le
mieulx qu'il peut. Et incontinent mist ses gens d'armes aux
champs et en sa compagnie ledict conte de Sainct Pol,
principal conducteur de ses affaires et le plus grand chef de
son armée. Et povoit bien avoir troys cens hommes d'armes/
et quatre mille archiers soubz sa charge, et avoit beaucoup
de bons chevaliers et escuyers des pays d'Artoys, de Henault
et de Flandres soubz ledict conte par le commandement
dudict conte de Charroloys. Semblables bendes et
aussi grosses armées avoient monsr de Ravastin, frère du
duc de Clèves, et messire Anthoine, bastard de Bourgongne,
lesquelz avoyent esté ordonnéz pour les conduyre.
D'autres chefz y avoit-il, que je ne nommeray pas
pour ceste heure pour briefveté. Et entre les autres y avoit
deux chevaliers qui avoyent grand credit avec ledict conte
de Charroloys. L'un estoit le seigneur de Hautbourdin,
ancien chevalier, frère bastard dudict conte de Sainct Pol,
nourry es anciennes guerres de France et d'Angleterre, au
temps que le roy Henry d'Angleterre, cinquiesme de ce
nom, regnoit en France et que le duc Philippes estoit
joinct avecques luy et son allyé. L'autre avoit nom le seigneur
de Contay, qui semblablement estoit du temps de
l'autre. Ces deux estoyent très vaillans et saiges chevalliers
et avoyent la principalle charge de l'armée.
Des jeunes y avoit-il assez. Entre les autres ung fort bien
renommé appellé messire Philippes de Lalain, qui estoit
d'une race dont peu s'en est trouvé qui n'ayent esté vaillans
et courageux, et presque tous mortz en servant leurs/
seigneurs en guerre. L'armée povoit estre de quatorze
cens hommes d'armes mal arméz et mal adroitz, car long
temps avoyent esté ces seigneuries en paix, et depuis le
traicté d'Arras avoient veu peu de guerre qui eust duré. Et
à mon advis qu'ilz avoyent esté en repoz plus de trente et
six ans, sauf quelques petites guerres contre ceulx de
Gand qui n'avoyent guères duré. Les hommes d'armes
estoient très fort bien montéz et bien accompaignéz. Car
peu en eussiez-vous veu qui n'eussent eu cinq ou six grans
chevaulx. D'archiers y povoit-il bien avoir huict ou neuf
mille, et quant la monstre fut faicte il y eut plus affaire à
les renvoyer que à les appeller, et furent choysiz tous les
meilleurs.
Pour lors estoient les subjectz de ceste maison de Bourgongne
en grande richesse, à cause de la longue paix qu'ilz
avoient eu et pour la bonté du prince soubz qui ilz
vivoyent, lequel tailloit peu ses subjectz. Et me semble
que pours lors ses terres se povoient myeulx dire terres de
promission que nulles autres seigneuries qui fussent sur la
terre. Ilz estoient combles de richesses et en grand repoz,
ce qu'ilz ne furent oncques puis, et y peult bien avoir vingt
et troys ans que cecy commença. Les despenses et habillemens
et d'hommes et de femmes grans et superfluz, les/
convyz et les bancquetz plus grans et plus prodigues que
en nul autre lieu dont j'aye eu congnoissance, les baigneries
et aultres festoyemens avecques femmes grans et desordonnéz
et à peu de honte : je parle de femmes de basse
condicion. En somme, ne sembloit pour lors aux subjectz
de ceste maison que nul prince fust suffisant pour eulx, au
moins qui les sceust confondre. Et en ce monde n'en
congnois aujourduy une si desolée, et doubte que les
pechéz du temps de la prosperité leur face porter ceste
adversité. Et principallement qu'ilz ne congnoissoyent pas
bien que toutes ces graces leur procedoyent de Dieu qui les
depart là où il luy plaist.
Et ainsi ceste armée estre preste, qui fut tout en ung
instant, de toutes les choses dont j'ay icy devant parlé, se
mist le conte de Charroloys en chemin avecques toute icelle
armée, qui estoient tous à cheval, sauf ceulx qui conduysoient
son artillerie, qui estoit belle et grande selon le temps de
lors, et fort grand nombre de charroy, et tant qu'ilz
clouoyent la pluspart de son ost, seulement ce qui estoit
sien. Tyra son chemin vers Noyon et assiegea ung petit
chastel, où il y avoit des gens de guerre, appellé Nesle.
En peu de jours le print. Le mareschal Joachin, mareschal
de France, estoit tousjours envyron de luy (qui estoit
party de Peronne), mais il ne luy faisoit point de dommaige,/
parce qu'il avoit peu de gens, et se mist dedans Paris quant
ledict conte en approcha..
Tout au long du chemin ne faisoit ledict conte nulles
guerres, ny ne prenoyent riens ses gens sans payer. Aussi
les villes de la rivière de Somme et toutes autres laissoyent
entrer ses gens en petit nombre et leur bailloyent ce qu'ilz
vouloyent pour leur argent; et sembloit bien qu'ilz escoutassent
qui seroit le plus fort, ou le roy ou les seigneurs.
Et chemyna tant ledict conte qu'il vint à Sainct Denys
près Paris, où se devoyent trouver tous les seigneurs du
royaulme, comme ilz avoyent promis; mais ilz ne se y
trouvèrent pas.
Pour le duc de Bretaigne, y avoit avec ledict conte pour
embassadeur le vychancellier de Bretaigne nommé Rouville,
qui avoit des blans signez de son maistre, et s'en
aydoit en nouvelles et escriptz, comme le cas le requeroit.
Il estoit Normant et très habille homme; et besoing luy en
fut pour le murmure des gens qui sourdit contre luy.
Ledit conte se alla monstrer devant Paris et y eut très
grand escarmouche, et jusques aux portes, au desavantaige
de ceulx de dedans. De gens d'armes il n'y avoit que ledict
Joachin et sa compaignie et monsr de Nantouillet, puis
grant maistre, qui aussi bien servit le roy en ceste année
que jamais subject servit roy de France à son besoing, et
en la fin en fut mal rescompencé, par la pousuyte de ses/
ennemys plus que par le deffault du roy; mais les ungs ne
les autres ne ne s'en sçauroyent de tous poinctz excuser. Il
y eut du menu peuple, comme ay sceu depuis, fort espoventé
ce jour, jusques à cryer : << Ilz sont dedans! >> Ainsi le
m'ont compté plusieurs depuis. Mais c'estoit sans propoz.
Toutesfois, monsr de Hautbourdin, dont ay parlé icy
devant, eust esté assez d'oppinion que on l'eust assaillye,
lequel y avoit esté nourry; et n'estoit si forte comme elle
est à present. Les gensdarmes l'eussent bien voulu, tous
mesprisant le peuple, car jusques à la porte estoyent les escarmouches.
Toutesfois il est vraysemblable qu'elle n'estoit
point prenable. Ledict conte s'en retourna à Sainct Denys.
Le lendemain au matin se tint conseil, sçavoir sy on
yroit au devant du duc de Berry et du duc de Bretaigne,
qui estoyent près, comme disoit le vichancellier de Bretaigne,
qui monstroit lettres d'eulx, mais il les avoit faictes
sur des blancs signéz, et autre chose n'en sçavoit. La
conclusion si fut que on passeroit la rivière de Seine,
combien que plusieurs oppinèrent de retourner, puisque les
autres avoyent failly à leur jour, et que avoir passé la
rivière de la Somme et de Marne c'estoit assez et suffisoit
bien sans passer celle de Seine. Et y mectoyent grans
doubtes d'aucuns, veu que à leur doz n'avoyent nulles
places pour eulx retirer s'ilz en avoyent besoing.
Fort murmuroit tout l'ost sur le conte de Sainct Pol et/
sur ce vichancellier. Toutesfois ledict conte de Charroloys
alla passer la rivière et loger au pont Sainct Clou. Le lendemain
qu'il y fut arrivé, luy vindrent nouvelles d'une
dame de ce royaulme qui lui escrivoit de sa main comme
le roy partoit de Bourbonnoys et que, à grans journées, alloit
pour le trouver.
Or fault ung peu parler comme le roy estoit allé en
Bourbonnoys. Congnoissant que tous les seigneurs du
royaulme se declairoient contre luy, au moins contre son
gouvernement, se delibera de courir sus le premier au
duc de Bourbon, qui luy sembloit s'estre plus declairé que
les autres princes, et que son pays estoit foible, par quoy
tantost l'auroit suppedité. Et luy print plusieurs places,
et eust achevé le demourant, si n'eust esté le secours qui
vint de Bourgongne, que mena le marquis de Rothelin, le
seigneur de Montagu et autres. Et y estoit portant le harnoys
le chancellier de France qui est aujourdhuy, homme
bien extimé, appelé monsr Guillaume de Rochefort.
Ceste assemblée avoyent faicte en Bourgongne le conte
de Beaujeu et le cardinal de Bourbon, frère du duc Jehan/
de Bourbon, et misdrent les Bourguygnons dedans Moulins.
D'autre part vindrent en ayde dudict duc le duc de Nemours,
le conte d'Armignac, le seigneur d'Albret, avec grant
nombre de gens, où il y avoit aucuns bien bons de leur
pays qui avoyent laissé les ordonnances et s'estoient retiréz
à eulx. Le grand nombre estoit assez mal empoint, car
ilz n'avoyent point de payement et failloit qu'ilz vesquissent
sur le peuple.
Nonobstant tout ce nombre, le roy leur donnoit beau-
coup affaire. Et traictèrent aucune forme de paix. Et par
especial le duc de Nemours. Et fist serment au roy, luy promectant
tenir son party; toutesfois puys fist le contraire,
dont le roy conceust ceste longue hayne qu'il avoit contre
luy, comme plusieurs fois il m'a dit.
Or, voyant le roy que là ne povoit si tost avoir fait et
que le conte de Charroloys s'aprochoit de Paris, doubtant
qu'ilz ne feissent ouverture à luy et à son frère et duc de
Bretaigne qui venoyent du costé de Bretaigne, à cause que
tous se coulouroyent sur le bien publicque du royaulme, et
que ce que eust fait ladicte cité de Paris doubtoit que toutes
les autres villes ne feissent le semblable, se delibera à
grans journées de venir entrer dedans Paris et garder
que ces deux grosses armées ne se peussent assembler. Et
ne venoit point en intention de combattre, comme par plusieurs
foys il m'a compté et dit en parlant de ces matières./
     % [ CHAPITRE III ]
Icy commance la journée de Montlehery #
Comme j'ay dit icy dessus, quant le conte de Charroloys
sceut le departement du roy, qui s'estoit party du pays de
Bourbonnoys, et qu'il venoit droit à luy (au moins le cuydoit),
il se delibera aussy de marcher au devant de luy et
dist alors le contenu de ses lectres sans nommer le personnaige
et que ung chascun se deliberast de bien faire, car il
deliberoit de tempter la fortune. Et s'en alla loger en un
villaige près Paris, appelé Longeumeau, et monsr le connestable
à tout son avantgarde à Montlehery, qui est trois
lieues oultre, et envoyèrent espies et chevaucheurs aux
champs pour sçavoir la venue du roy et son chemin.
En la presence dudict conte de Sainct Pol fut choisy
lieu et place pour combattre audict Longeumeau et arrest[é]
entre eulx que ledict conte de Sainct Pol se retireroit à Longeumeau,
ou cas que le roy vint. Et y estoient le seigneur
de Hautbourdin et le seigneur de Contay presens. Or
fault-il entendre que monsr du Maine estoit avec sept ou
huyct cens hommes d'armes au devant du duc de Berry et/
de Bretaigne, qui avoyent en leur compaignie de saiges et
notables chevaliers, que le roy Loys avoit desapointéz à
l'heure qu'il vint à la couronne, nonobstant qu'ilz eussent
bien servy son père au recouvrement et pacification du
royaulme; et maintes fois s'en repentyt après de les avoir
ainsy traicté, en recongnoissant son erreur. Entre les
autres y estoit le conte de Dunoys, fort estimé en toutes
choses, le mareschal de Lohehac, le conte de Dampmartin,
le seigneur de Bueil et maintz autres, et estoient partyz
de l'ordonnance du roy et bien cinq cens hommes
d'armes qui tous s'estoient retyréz vers le duc de Bretaigne,
dont tous estoient subjectz, et néz de son pays, qui
estoyent [la fleur] de ceste armée là.
Comme j'ay dit, le conte du Maine ne se sentant assez
fort pour les combattre, deslogeoit tousjours devant eulx en
s'aprochant du roy. Et cerchoyent de se joindre aux Bourguignons.
Aucuns ont voulu dire que ledict conte du Maine
avoit intelligence avecques eulx, mais je ne le sceuz oncques
ne je ne le croy pas.
Et estant le conte de Charroloys audict lieu de Longeumeau,
comme j'ay dit, et son avantgarde à Montlehery,
fut adverty par ung prisonnier que on luy admena que/
le conte du Maine s'estoit joinct avecques le roy, et y
estoyent toutes les ordonnances du royaulme, qui povoient
bien estre environ vingt et deux cens hommes d'armes, et
l'arrière ban de Daulphiné, à tout quarante ou cinquante
gentilzhommes de Savoye, gens de bien. Et eut conseil
avecques le conte du Maine et le grant senechal de Normandye,
qui s'appelloit de Breszé, et l'admiral de France,
qui estoit de la maison de Montauban, et autres. Et en
conclusion, quelque chose qui luy fust dict et oppiné, il
delibera de ne combattre point, mais seulement se mectre
dedans Paris sans soy approcher de là où les Bourguygnons
estoyent logéz. A mon advis que son oppinion estoit
bonne.
Il se suspessonnoit de ce grand seneschal de Normandye
et luy demanda qu'il luy dist s'il avoit baillé son seellé aux
princes qui estoient contre luy ou non. A quoy le grant
seneschal respondit que ouy, mais qu'il leur demourroit, et
que le corps seroit sien; et le dist en gaudissant, car ainsi
estoit-il accoustumé de parler. Le roy s'en contenta et luy
bailla charge de conduyre son avantgarde, et aussi les
guydes, pour ce qu'il vouloit eviter ceste bataille, comme
dit est. Ledict grant seneschal, usant de voulenté, dist lors
à quelcun de ses privéz : << Je les mectray aujourduy si près
l'un de l'autre qu'il sera bien abille qui les pourra desmeller. >>
Et ainsi le feist. Et le premier homme qui mourut,/
ce fut luy et ses gens. Et ces parolles m'a compté le roy,
car pour lors j'estoye avecques le conte de Charroloys.
Et, en effect, au vingt septiesme jour de juillet, l'an mil
quatre cens soixante et cinq, ceste avantgarde se vint trouver
auprès de Montlehery, où le conte de Sainct Pol estoit
logé. Ledict conte de Sainct Pol à toute dilligence signifia
ceste venue au conte de Charroloys, qui estoit à trois lieues
près et au lieu qui avoit esté ordonné pour la bataille, luy
requerant qu'il le vint secourir à toute dilligence, car ja
s'estoyent mys à pied hommes d'armes et archiers et clos
de son charroy; et que de se tirer à luy, comme il luy avoit
esté ordonné, ne luy estoit possible, car s'il se mectoit à
chemin que ce sembleroit fuytte, qui seroit grand danger
pour toute la compaignie. Ledict conte de Charroloys
envoya joindre avecques luy le bastard de Bourgogne,
qui se nommoit Anthoine, avecques grant nombre de
gens qu'il avoit soubz sa charge, et à grant diligence; et se
debatoit à soy mesmes s'il yroit ou non. Et à la fin marcha
après les autres, et y arryva envyron sept heures du matin;
et desja y avoit cinq ou six enseignes du roy qui estoyent
arrivées au long d'un grant fossé qui estoit entre les deux
bandes.
Encores estoit en l'ost du conte de Charroloys le vichancellier
de Bretaigne, appellé Rouville, et ung vieil homme/
d'armes, appelle Madré, qui avoit baillé le pont Saincte
Maxence, et eurent peur pour le murmure qui estoit contre
eulx, voyant que on estoit à la bataille et que les gens de
quoy ilz s'estoient faictz fortz n'y estoyent joinctz, et se
misdrent les dessusditz à la fuyte, avant que l'on combattist,
le chemin où il pensoient trouver les Bretons.
Ledict conte de Charroloys trouva le conte de Sainct
Pol à pied, et tous les autres se mectoient à la fille comme
ilz venoyent, et trouvasmes tous les archiers deshouzéz,
chascun ung pau planté devant eulx, et y avoit plusieurs
pippes de vin deffoncées pour le faire boyre; et de ce petit
que j'ay veu n'en viz jamais qui eussent meilleur voulloir
de combattre, qui me semble ung bien bon signe et
grant resconfort.
De prime face, fut advisé que tout se mectroit à pied et
sans nul excepter; et depuis muèrent propoz, car presque
tous les hommes d'armes montèrent à cheval; plusieurs
bons chevalliers et escuyers furent ordonnéz à demourer
à pied, dont monsr des Cordes et son frère estoient du
nombre.
Messire Philippes de Lalain s'estoit mys à pied, car
entre les Bourguygnons lors s'estoyent les plus honnoréz
que ceulx qui descendoyent avecques les archiers, et tous joursjours
se y en mectoit grant quantité de gens de bien, affin
que le peuple en fust plus asseuré, et combattre myeulx,
et tenoient cela des Angloys, avecques lesquelz le duc Philippes
avoit fait la guerre en France durant sa jeunesse,/
qui avoit duré trente deux ans sans trèves, mais le principal
faiz portoient les Angloys, qui estoient riches et puissans
et en ce temps avoyent saige roy, le roy Henry, bel
et très vaillant, qui avoit saiges hommes et vaillans, et de
très grans capitaines comme le conte de Salbery, Talbot
et autres dont je me tais, car ce n'est point de mon temps,
combien que j'en ay veu des reliques; car quant Dieu fut
las de leur bien faire, ce saige roy mourut au bois de Vincennes.
Son filz insensé fut couronné roy de France et
d'Angleterre à Paris. Ainsi muèrent les autres degréz d'Angleterre,
et division se mist entre eulx, qui a duré jusques
aujourduy ou peu s'en fault, en usurpant ceulx de la
maison d'Iort ce royaulme, ou l'eurent à bon tiltre : je ne
scay lequel, car de telles choses le partaige s'en faict au
ciel.
En retournant à ma matière, de ce que les Bourguygnons
s'estoyent mys à pied, et puis remontéz à cheval, leur
porta grant perte de temps et dommaige. Et y mourut ce
vaillant et jeune chevalier messire Philippes de Lalain,
pour estre mal armé. Les gens du roy venoyent à la fille
par la forest de Tourfou; et n'estoient point quatre cens
hommes d'armes quant nous vinsmes; et qui eust marché
incontinent, semble à beaucoup qu'il n'eust poinct trouvé
de resistance, car ceulx de derrière n'y povoient venir que
à la fille, comme j'ay dit; toutesfois tousjours croissoyent.
Voyant cecy, vint ce saige chevalier monsr de Contay dire/
à son maistre, monsr de Charroloys, que, s'il vouloit gaigner
ceste bataille, il estoit temps qu'il marchast, disant les
raisons pour quoy, et que, si plus tost l'eust fait, que ja ses
ennemys fussent desconfitz, car il les avoit trouvéz en petit
nombre, lequel croyssoit à veue d'oeil; et la vérité estoit
telle.
Et alors se changea tout ordre et tout conseil, car chascun
se mectoit à en dire son advis, et ja estoit commencée
une grosse et forte escarmouche au bout du villaige de
Montlehery, toute d'archiers d'un costé et d'autre. Ceulx
de la part du roy, les conduysoit Poncet de Rivière, et
estoient tous archiers d'ordonnance, orfaveriséz et bien
empoint. Ceulx du costé des Bourguygnons estoient sans
ordre et sans commandement, comme voulentiers se commencent
les escarmouches; et estoit à pied avec eulx
monsr Philippes de Lalain et Jacques du Max, homme
bien renommé, puis grant escuyer du duc Charles de
Bourgongne. Le nombre des Bourguygnons estoit le plus
grant et gaingnèrent une maison et prindrent deux ou trois
huys et s'en servirent de pavoys, et commencèrent à entrer
en la rue et mistrent le feu en une maison. Le vent les
servoit, qui boutoit le feu contre ceulx du roy, lesquelz
commencèrent à desemparer et à monter à cheval et fuyr.
Et, sur ce bruyt et cry, commança à marcher le conte de
Charroloys, laissant, comme j'ay dit, toute ordre paravant
devisée. Il avoit esté dit que on marcheroit à trois fois,
pour ce que la distance des deux batailles estoit longue./
Ceulx du roy estoient vers le chasteau de Montlehery et
avoyent une grant haye et ung fossé au devant d'eulx;
oultre estoient les champs plains de bledz et de febves et
autres grains très forts, car le territoire y estoit bon.
Tous les archiers dudict conte marcheoient à pied devant
luy en mauvais ordre, combien que mon advis est que la
souveraine chose du monde pour les batailles sont les
archiers, mais qu'ilz soyent par milliers, car en petit nombre
ne vallent riens, et que ce soyent gens mal montéz qui
n'ayent point de regret à perdre leurs chevaulx ou que de tous
pointz n'en ayent point. Et vallent myeulx pour ung jour
en cest office ceulx qui jamais ne veirent riens que les bien
excercitéz; et aussi telle oppinion tiennent les Angloys qui
sont la fleur des archers du monde.
Il avoit esté dit que l'on reposeroit deux foiz au chemyn,
pour donner allaine aux gens de pied, pour ce que le
chemyn estoit long et les fruictz de la terre longs et fors,
qui les empeschoit à aller; toutesfoiz, tout le contraire se
fist, comme s'on eust voulu perdre à son escient. Et en cela
monstra Dieu que les batailles sont en sa main et dispose
de la victoire à son plaisir. Et ne m'est pas advis que le
sens d'un homme sceust porter ne donner ordre à ung si
grant nombre de gens ne que les choses tinssent aux
champs comme elles sont ordonnées en chambre et que
celuy qui s'estimeroit jusques là mesprendroit envers Dieu,
s'il estoit homme qui eust raison naturelle, combien que
ung chascun y doit faire ce qu'il peult et ce à quoy il est/
tenu et congnoistre que c'est ung des accomplissemens
des oeuvres que Dieu a commancé aucunes fois par petites
occasions et movettes, et en donnant la victoire aucunes
fois à l'un, aucunes fois à l'autre. Et est ce mystère si
grand que les royaulmes et grans seigneuries en prennent
aucunes fois fin et desolation, et les autres accroissement et
commancement de regner.
Pour revenir à la declaration de cest article, ledict conte
marcha tout d'une boutée, sans donner allaine à ses
archiers et gens de pied. Ceulx du roy passèrent ceste
haye par deux boutz, tous hommes d'armes; et comme ilz
furent si près que gecter les lances en l'arrest, les hommes
d'armes bourguygnons rompirent les archiers et passèrent
par dessus, sans leur donner loysir de tirer ung coup de
flesche, qui estoit la fleur et esperance de leur armée, car
je ne croy pas que de douze cens hommes d'armes ou envyron 
qu'ilz estoient, qu'il en y eust cinquante qui eussent
sceu coucher une lance en l'arrest. Il n'y en avoit pas
quatre cens arméz de cuyrasses, et sy n'avoyent pas ung
seul serviteur armé, à cause de la longue paix, et que en
ceste maison ne tenoit nulles gens de soulde pour soullager
le peuple de tailles. Et oncques puis ce jour ce quartier
n'eut repoz jusques à ceste heure, qui est pis que jamais.
Ainsy rompirent eulx mesmes la fleur de leur esperance./
Toutesfoiz Dieu, qui ordonne de tel mystère, voulut que
le costé où se trouva ledict conte, qui estoit à la main
droicte vers le chasteau, vainquist, sans trouver nulle deffence;
et me trouvay tousjours ce jour avecques luy, ayant
moins de craincte que je n'euz jamais en lieu où je me
trouvasse depuis, pour la jeunesse en quoy j'estoye et que
n'avoye nulle congnoissance du peril; mais estoye esbahi
comme nul se osoit deffendre contre ce prince à qui
j'estoye, en estimant que ce fust le plus grant de tous
les autres. Ainsi sont gens qui n'ont point d'experience,
dont vient qu'ilz soustiennent assez d'arguz mal fondéz et
à peu de raison, par quoy faict bon user de l'oppinion de
celuy qui dit que l'on ne se repent jamais pour parler peu,
mais bien souvent de trop parler.
A la main senestre estoit le seigneur de Ravastin et messire
Jacques de Sainct Pol et plusieurs autres, à qui il sembloit
qu'ilz n'avoient pas assez d'hommes d'armes pour
soustenir ce qu'ilz avoyent devant eulx, mais dès lors
estoyent si approchéz qu'il ne failloit plus parler d'ordre
nouvelle. En effet, ceulx là furent rompus à platte cousture
et chasséz jusques au charroy, et la pluspart fuyrent
jusques en la forest, qui estoit près de demye lieue. Au
charroy se rallièrent quelques gens de pied bourguygnons.
Les principaulx de ceste chasse estoient ces nobles de
Daulphiné et Savoysiens et beaucoup de gens d'armes
aussi; et se attendoyent d'avoir gaingné la bataille. Et de ce/
costé, y eut une grant fuytte du costé des Bourguygnons,
et de grans personnages, et fuyoient la pluspart pour gaigner
le pont Saincte Maxence, qui cuydoient qu'il tint encores
pour eulx. En la forest y en demoura beaucoup, et
entre autres se y estoit retyré monsr le connestable, qui
estoit assez bien accompaigné. Le charroy estoit assez près
de ladicte forest. Et monstra bien depuis qu'il ne tenoit
encores pas la chose pour perdue.
     % [ CHAPITRE IV ]
[Fin de la bataille de Montlhéry] #
Le conte de Charroloys chassa de son costé demye lieue
oultre Montlehery et à bien peu de compaignie. Toutesfois
nul ne se defendoit et trouvoit gens à grande quantité,
et ja cuydoit avoir la victoire. Ung vieil gentilhomme de
Luxembourg, appellé Anthoine le Breton, le vint querir et
luy dist que les François s'estoyent rallyéz sur le champ et
que, s'il chassoit plus guères, il se perdroit. Il ne se arresta
point pour luy, nonobstant qu'il luy dist par deux ou trois
fois. Incontinent arriva mons+r de Contay, dont cy dessus ay
parlé, qui luy dist semblables parolles comme luy avoit
faict le vieil gentilhomme de Luxembourg, et si audacieusement
qu'il estima sa parolle et son sens, et retourna tout/
court; et croy que, s'il eust passé oultre deux traictz
d'arc, qu'il eust esté prins, comme aucuns autres qui chassoient
devant luy. Et passant par le villaige, trouva une
flotte de gens à pied qui fuyoient. Il les chassa, et si
n'avoit pas cent chevaux en tout. Il ne se tourna que ung
homme à pied, qui lui donna d'un voulge parmy l'estomac,
et au soir s'en veit l'enseigne. La pluspart des autres
se saulvèrent par les jardins, mais celuy là fut tué.
Comme il passoit rasibus du chastel, veismes les archiers
de la garde du roy devant la porte, qui ne bougeoient. Il en
fut fort esbahy, car il ne cuydoit point qu'il y eust plus
ame de deffence, et tourna à costé pour gaingner le champ,
où luy vindrent courre sus quinze ou seize hommes d'armes
ou environ (une partye des siens s'estoient ja separéz de
luy) et d'entrée tuèrent son escuyer tranchant qui portoit
ung guydon de ses armes, lequel s'appelloit Philippes
d'Oignis. Et ledict conte fut en très grant dangier et eut
plusieurs coups, et entre les autres ung à la gorge d'une
espée, dont l'enseigne luy est demourée toute sa vie, par
deffault de sa bavyère qui luy estoit cheutte et avoit esté
mal attachée dès le matin, et luy avoye veu cheoir, et luy
furent mis les mains dessus, disant : << Monsr, rendez-vous!
Je vous congnois bien; ne vous faictes point tuer! >>
Tousjours se deffendoit, et sur ce debat, le filz d'ung/
medecin de Paris appellé maistre Jehan Cadet, qui estoit à
luy, gros et lourd et ort, monté sur ung cheval de ceste
propre taille, donna au travers et les departit. Tous ceulx
du roy se retyrèrent sur le bort du fossé où ilz avoyent esté
le matin, car ilz avoyent craincte d'aucuns qu'ilz veoyent
marcher qui s'approchoient; et luy, fort sanglant, se retira
à eulx comme au millieu du camp, et estoit l'enseigne du
bastard de Bourgongne toute despecée, tellement qu'elle
n'avoit pas ung pied de longueur, et l'enseigne des archiers
dudict conte. Il n'y avoit pas quarante hommes en tout; et
nous y joignismes, qui n'estions pas trente, en très grant
doubte. Incontinent, il changea de cheval, et le luy bailla
ung qui estoit lors son paige, qui avoit nom Symon de
Quingy, qui depuis a esté congneu.
Ledict conte se mist par le champ pour rallier gens; mais
je vey telle demye heure que nous, qui estions demouréz là,
ne avions l'oeil que à fuyr, s'il fust marché cent hommes. Il
venoit à nous dix hommes, vingt hommes, que de pied que
de cheval, les gens de pied lasséz et blesséz, tant de l'outraige
que leur avions fait le matin, que aussi des ennemys./
Peu à peu en venoit. Nostre champ estoit aussi ras,
où demye heure devant le blé estoit si grant et, à l'heure,
la pouldre la plus terrible du monde : tout le champ semé
de mors et de chevaulx; et ne se congnoissoit nul homme
mort, pour la pouldre.
Incontinent veismes saillir le conte de Sainct Pol du
boys, qui avoit bien quarante hommes d'armes avecques
luy, et son enseigne, et marchoit droit à nous, et croissoit
de gens; mais ilz nous sembloyent bien loing. On luy
envoya trois ou quatre fois prier qu'il se hastast, mais il ne
se mua point, et ne venoit que le pas; et fist prendre des
lances à ses gens, qui estoient à terre; et venoit en ordre,
qui donna grand resconfort à noz gens, et se joingnirent ensemble
avec grant nombre et vindrent là où nous estions,
et nous trouvasmes bien huyt cens hommes d'armes. De
gens de pied peu ou nulz, qui gardèrent bien ledict conte
qu'il n'eust la victoire entière, car il y avoit ung fossé et
une grant haye entre les deux batailles.
De la part du roy fuist le conte du Maine et plusieurs
autres, et bien huit cens hommes d'armes. Aucuns ont voulu
dire que ledict conte du Maine avoit intelligence avecques
lesdictz Bourguygnons, mais à la verité je croy qu'il n'en fut
oncques riens. Jamais plus grant fuytte ne fut des deux
costéz. Et par especial demourèrent les deux princes au
champ. Du costé du roy s'en fuyt ung homme d'estat
jusques à Lusygnen sans repaistre, et du costé du conte
ung autre homme de bien jusques au Quesnoy le Conte./
Ces deux n'avoyent garde de se mordre l'un l'autre.
Estant ainsi ces deux batailles rengées l'une devant l'autre,
se tirèrent plusieurs coups de canon qui tuèrent des gens d'un
costé et d'autre. Nul ne desiroit plus de combattre. Et estoit
nostre bende plus grosse que celle du roy. Toutesfois sa
personne presente estoit grant chose et la bonne parolle
qu'il tenoyt aux gens d'armes; et croy veritablement, à ce
que j'en ay sceu, que, se n'eust esté luy seul, que tout s'en
fust fuy. Aucuns de nostre costé desiroient que on recommençast,
et par especial monsr de Hautbourdin, qui disoit
qu'il veoit une fille de gens qui s'en fuyoient; et qui eust
peu trouver archiers le nombre de cent pour tirer au travers
de la haye, tout fust marché de nostre costé.
Estans sur ce propoz et sur ces pensées, et sans nulle
escarmouche, survynt l'entrée de la nuyt. Et se retira le roy
à Corbueil, et nous cuydions qu'il se logeast et parcast.
D'aventure se mist le feu en ung caque de pouldre, là
où le roy avoit esté, et se print à aucunes charrettes et/
tout du long de la grant haye, et cuydions que ce fussent
leurs feuz.
Le conte de Sainct Pol, qui bien sembloit chef de guerre,
et monsr de Hautbourdin encores plus, commandèrent que
on amenast le charroy au propre lieu, là où nous estions, et
que on nous clouyst; et ainsi fut fait. Comme nous estions
là en bataille et ralliéz, revindrent beaucoup des gens
du roy qui avoyent chassé, cuydans que tout fust gaigné
pour eulx; et furent contrainctz de passer parmy nous.
Aucuns en eschappèrent et le plus se perdirent. De gens
de nom, de ceulx du roy, mourut messire Geoffray de
Sainct Bellin, le grand seneschal, Flocquet, cappitaine; du
party des Bourguygnons, mourut messire Philippes de Lalain,
et de gens à pied et menuz gens, plus que de ceulx du
roy, mais de gens de cheval en mourut plus du party du roy.
De prisonniers bons, les gens du roy en eurent des
meilleurs de ceulx qui fuyoient. Des deux partyes y mourut
deux mille hommes du moins, et fut la chose bien combattue,
et se trouva des deux costéz de gens de bien et de bien
lasches. Mais ce fut grant chose, à mon advis, de se rallier sur
le champ et estre trois ou quatre heures en cest estat, l'un
devant l'autre. Et devoyent bien estimer les deux princes
ceulx qui leur tenoyent bonne compaignye à ce besoing.
Mais ilz en feirent comme hommes, et non point comme
anges. Tel perdit ses offices et estatz pour s'en estre fuy, et
furent donnéz à d'autres qui avoyent fuy dix lieues plus
loing. Ung de nostre costé perdit auctorité et, privé de la/
présence de son maistre, ung moys après eut plus d'auctorité
que devant.
Clos que nous feusmes de ce charroy, chascun se logea
le myeulx qu'il peut. Nous avyons grant nombre de blesséz,
et la pluspart fort descouraigéz et espoventéz, craignant
que ceulx de Paris avec deux cens hommes d'armes, qu'il y
avoit avec eulx, et le mareschal Joachin, lieutenant du roy
en ladicte cité, sortissent et que l'on eust affaire de deux
costéz. Comme la nuyt fut toute close, on ordonna cinquante
lances pour veoir où le roy estoit logé. Il y en alla
par adventure vingt. Il y povoit avoir trois getz d'arc de
nostre champ jusques où nous cuydions le roy. Cependant
monsr de Charrolois beut et mengea ung peu, et chascun
en son endroit, et luy fut adoubée sa playe qu'il avoit
au col.
Au lieu où il mengea, fallut oster quatre ou cinq hommes
mors pour luy faire place, et y eut l'on deux boteaux de
paille. En remuant, ung de ces pouvres gens nudz commença
à demander à boire et on luy gecta un peu de
tysanne en la bouche, de quoy ledict seigneur avoit beu :
le cueur lui revint et fut congneu, et estoit ung archier
(nommé Savarot) de corps dudict seigneur, fort renommé,
et fut pensé et guery./
On eut en conseil qu'il estoit de faire; et oppina le
premier le conte de Sainct Pol, disant que l'on estoit en
peril, et conseilloit tyrer à l'aube du jour le chemyn de
Bourgongne et que on brulast une partye du charroy et
saulver seullement l'artillerie, aussi que nul ne menast
charroy s'il n'avoit plus de dix lances, et que de demourer
là sans vivres entre Paris et le roy n'estoit possible.
Après, oppina monsr de Hautbourbin, assez en ceste
substance, sauf sçavoir avant que rapporteroyent ceulx
qui estoyent dehors. Trois ou quatre autres semblables. Le
dernier, monsr de Contay, qui dist, dès que ce bruyt seroit en
l'ost, tout se mectroit en fuytte et qu'il seroit prins devant
qu'il eust faict vingt lieues. Et dist plusieurs raisons bonnes
et que son advis estoit que chascun feist au myeulx qu'il
pourroit ceste nuyt et que, le matin, à l'aube du jour, on
assaillist le roy et qu'il failloit mourir là ou vivre, et trouvoit
ce chemyn plus seur que de prendre la fuytte.
Environ mynuyt, revindrent ceulx qui avoient esté mys
dehors - et povez penser qu'ilz n'estoyent point alléz loing -
et rapportèrent que le roy estoit logé à ces feuz que
avoient veu. Incontinent on y envoya d'autres, et une
heure après, se remettoit chascun en son estat de combattre.
La pluspart eurent myeulx envye de fuyr. Comme
vint le jour, ceulx qu'on avoit mys dehors du champ rencontrèrent
ung chartier qui estoit à nous et avoit esté
prins le matin, qu'il apportoit une couehe de vin du villaige,/
et leur dist que tout s'en estoit allé. Ilz envoyèrent dire
ces nouvelles à l'ost et envoyèrent jusques là. Ilz trouvèrent
ce qu'il disoit et le revindrent dire, dont la compaignye eut
grant joye, et y avoit assez de gens qui disoient lors qu'il
failloit aller après, qui faisoient bien maigre chère une
heure devant. J'avoye ung cheval extrèmement las, vieil
cheval. Il beut ung sceau plain de vin. Par aucun cas
d'aventure, il y mist le museau. Je le laissay achever :
jamais ne l'avoye trouvé si bon ne si fraiz.
Quant il fut grant jour, tout monta à cheval, et les
batailles qui estoyent esclarcies. Toutesfois il revenoit beaucoup
de gens qui avoyent esté cachéz ès boys. Ledict seigneur
de Charroloys feit venir ung cordelier ordonné de par luy à
dire qu'il venoit de l'ost des Bretons et que ce jour ilz
devoyent estre là, qui resconforta assez l'ost; mais chascun
ne le creut pas. Tantost après, environ dix heures du matin,
arriva le vichancellier de Bretaigne, appellé Rouville, et
Madré avecques luy, dont ay parlé cy dessus, et amenèrent
deux archiers de la garde du duc de Bretaigne portans ses
hocquetons, qui resconforta très fort la compaignye; et fut
enquis et loué de sa fuitte, considerant le murmure qui
estoit contre luy, et plus encores de son retour, et leur fist
chascun bonne chère.
Tout ce jour demoura encores monsr de Charroloys sur
le champ fort joyeux, estimant la gloire sienne, qui depuis
luy a cousté bien cher : car oncques puis ne usa de conseil
d'homme, mais du sien propre. Et estoit très inutille pour la
guerre paravant ce jour et n'aymoit nulle chose qui y appartint;
mais depuis changèrent ses pensées, car il y a continué
jusques à sa mort. Et par là fut finée sa vie et sa maison/
destruicte; et si elle ne l'est du tout, si est elle bien
desollée.
Trois grans et saiges princes, ses predecesseurs, l'avoyent
eslevée bien hault, et y a peu de roys, sauf celuy de France, plus
puissans de luy; et pour belles et grosses villes, nul ne l'en
passoit. L'on ne doit trop estimer de soy, par especial ung
grant prince : c'est de congnoistre que les graces et bonnes
fortunes viennent de Dieu. Deux chose plus je diray de luy :
que je croy que jamais nul homme peust porter plus de
travail que luy en tous endroitz où il fault excerciter la
personne; l'autre que, à mon advis, je ne congneuz oncques
homme plus hardy. Je ne luy ouy oncques dire qu'il fust
las ny ne luy vey jamais faire semblant d'avoir paour, et
sy ay esté sept années de reng en la guerre avecques luy,
l'esté pour le moins; en aucunes, l'iver et l'esté. Ses pensées
et conclusions estoyent grandes, mais nul homme ne
les sauroit mectre à fin se Dieu n'y eust adjouxté de sa
puissance.
L'endemain alasmes coucher au village de Montlehery,
qui estoit le tiers jour de la bataille. Le peuple s'en estoit
fuy au clochier de l'eglise, partie au chasteau. Il les feist
revenir, et ne perdirent pas ung denier vaillant, mais payoit
chascun son escot comme s'il eust esté en Flandres. Le
chasteau tint et ne fut point assailly. Le tiers jour passé,/
partit ledict seigneur par le conseil du seigneur de Contay
pour aller gaingner Estampes, qui est bon et grant logis
et en pays fertille, affin d'y estre plus tost que les Bretons
qui prenoient ce chemyn, affin aussi de mectre gens las et
blesséz à couvert et les autres aux champs. Et fut cause ce
bon logis [et le sejour] que l'on y fist de saulver la vie à
beaucoup de ses gens.
     % [ CHAPITRE V ]
Comment monsr Charles de France, duc de Berry,
seul frère du roy,
les ducz de Bretaigne et de Calabre
et autres seigneurs du royaulme
se joignirent avec le conte de Charroloys
en la ville d'Estampes
pour l'entreprinse qu'ilz appelloient le bien publicque. #
Là arrivèrent messire Charles de France, lors duc de Berry,
seul frère du roy, le duc de Bretaigne, monsr de Dunoys, monsr
de Dampmartin, monsr de Loheac, monsr de Bueil et monsr
de Chaulmont et messire Charles d'Amboyse, son filz, qui
depuis a esté grand homme en ce royaulme, tous lesquelz/
dessus nomméz, le roy avoit desapointéz et deffaictz de
leurs estatz, quant il vint à la couronne, nonobstant qu'ilz
eussent bien servy le roy son père et le royaulme ès conquestes
de Normandye et en plusieurs autres guerres.
Mondit seigneur de Charroloys et tous les plus grans de
sa compaignye les recueillirent et leur allèrent au devant et
amenèrent leurs personnes loger en la ville d'Estampes, où
leur logis estoit faict, et les gens d'armes demourèrent aux
champs. En leur compaignie avoit huict cens hommes d'armes
de très bonne estoffe, dont il y en avoit très largement de Bretons,
qui nouvellement avoyent laissé les ordonnances,
comme icy et ailleurs j'ay dit, qui amandoient bien leur compaignie.
De archers et autres hommes de guerre arméz de
bonnes brigandines avoit en très grant nombre, et povoient
bien estre six mille hommes à cheval très bien empoint, et
sembloit bien à veoir la compaignie que le duc de Bretaigne
fust ung très grant seigneur, car toute ceste compaignie
vivoit sur ses coffres.
Le roy qui s'estoit tiré à Corbueil, comme j'ay dit, ne
mectoit point en oubly ce qu'il avoit à faire. Il tyra en
Normandie pour assembler des gens et pour peur qu'il n'y
eust mutation ou pays, et mist partie de ses gens d'armes ès
envyrons de Paris, là où il veoit qu'il estoit necessaire.
Le premier soir que furent arrivéz tous ses seigneurs
dessusdictz audict Estampes, se contèrent des nouvelles l'un
à l'autre. Les Bretons avoient prins aucuns prisonniers de
ceulx qui fuyoient du party du roy, et quant ilz eussent esté
ung peu plus avant, ilz eussent prins et desconfit le tiers de
l'armée. Ilz avoient bien tenu conseil pour envoyer gens
dehors, jugeans que les ostz estoient près; toutesfois aucuns/
les deslouèrent. Mais, nonobstant, messire Charles
d'Amboise et quelques autres se misdrent plus avant que
leur armée, pour veoir s'ilz rencontreroient riens et prindrent
plusieurs prisonniers, comme ay dit, et de l'artillerie,
lesquelz prisonniers leur dirent que pour certain le roy estoit
mort : car ainsi le cuydoient-ilz, parce qu'ilz s'en
estoyent fuyz dès le commencement de la bataille.
Les dessusdits rapportèrent les nouvelles à l'ost des Bretons,
qui en eurent très grand joye, cuydant que ainsi fust,
esperant les biens qui leur fussent advenuz si ledict monsr
Charles eust esté roy; et tindrent conseil, comme il m'a esté
dit depuis par ung homme de bien qui estoit present, assavoir
comment ilz pourroyent chasser ses Bourgnygnons et
eulx en despescher, et estoit l'oppinion d'aucuns et presque
de tous que on les destroussast qui pourroit. Ceste joye ne
leur dura guères, mais par là povez veoir quelz sont les
broulliz en ce royaulme à toutes mutacions.
Pour revenir à mon propoz de ceste armée d'Estampes,
comme tous eussent soupé et qu'il y avoit largement gens
se pourmenans par les rues, monsr Charles de France et
monsr de Charroloys estoit à une fenestre et parloient eulx
deux de très grand affection. En la compaignie des Bretons
y avoit ung pouvre homme qui prenoit plaisir à gecter des
fusées en l'aer, qui courent parmy les gens quant elles sont
tombées et rendent ung peu de flambe, et s'appelloit maistre
Jehan Bouttefeu ou maistre Jehans des Serpens; lequel
gecta deux ou trois fusées en l'aer, qui coururent parmy les
gens, de quelque maison en hault, que nul ne l'apperceut./
Une en vint donner contre la croisée de la fenestre où ces
deux princes dessusdictz avoyent les testes, et si près l'un de
l'autre qu'il n'y avoit pas ung pied entre deux. Tout deux se
dressèrent et furent esbahiz et se regardoit chascun l'un
l'autre et engendrèrent suspection que ce n'eust esté faict
expressement pour leur mal faire. Le seigneur de Contay
vint parler à mondict seigneur de Charroloys, son maistre,
et dès qu'il luy eut dit ung mot en l'oreille, descendit en
bas et alla faire armer tous les gens de sa maison et les
archiers de son corps et autres.
Incontinent ledict seigneur de Charroloys dist au duc de
Berry, qui semblablement fist armer les archiers de son
corps, et y eut incontinent deux ou trois cens hommes
d'armes arméz devant la porte à pied et grand nombre
d'archiers et serchoit l'on partout dont povoit venir ce
feu. Ce povre homme qui l'avoit faict se vint gecter à
genoulx devant eulx et leur dict que ç'avoit esté luy, et en
gecta trois ou quatre autres. Et en ce faisant, il osta beau coup
de gens de suspicion que l'on avoit les ungs sur les
autres et s'en prist l'on à rire. Chascun s'en alla desarmer
et coucher.
L'endemain au matin fut tenu ung très grant et beau
conseil, où se trouvèrent tous les seigneurs et leurs
principaulx serviteurs, et fut mys en deliberation ce qui
estoit de faire. Et comme ilz estoient de plusieurs pièces, et
non pas obeissans à ung seul, comme il est bien requis en
telles assemblées, aussi eurent-ilz divers propoz, et entre les
autres parolles qui furent bien recueillies et nottées, mondit
seigneur de Berry, qui estoit fort jeune et n'avoit jamais
veu telz exploictz, sembla par ses parolles que ja en fust
ennuyé, et allegua la grande quantité de gens blesséz qu'il/
avoit veu de ceulx de monsr de Charroloys, en monstrant
par ses parolles en avoir pitié et usant de ces motz qu'il
eust myeulx aymé que ces choses n'eussent jamais esté
encommancées que de veoir desja tant de maulx venuz par
luy et sa cause.
Ces propoz despleurent à monsr de Charroloys et à ses
gens, comme je diray cy après. Toutesfois à ce conseil fut
conclud que on tireroit devant Paris, pour essayer se on
pourroit reduyre la ville à vouloir entendre au bien de la
chose publicque du royaulme, pour lequel disoient estre
tous assembléz; et leur sembloit bien que si ceulx[-là] leur
prestoient l'oreille, que tout le reste des villes de ce royaulme
feroient le semblable.
Comme j'ay dit, les parolles dictes par monsr Charles en
ce conseil misrent en ceste doubte monsr de Charroloys et
ses gens qu'ilz vindrent à dire : << Avez vous ouy parler cest
homme? Il se trouve esbahy pour sept ou huict cens hommes
qu'il voit blesséz allans par la ville, qui ne luy sont riens
ne qu'il ne congnoist. Il s'esbahyroit bien tost si le cas luy
touchoit de quelque chose et seroit homme pour appointer
bien legièrement et nous laisser en la fange. Et pour
les anciennes guerres qui ont esté le temps passé entre le
roy Charles son père et le duc de Bourgongne mon père,
ayséement toutes ces deux partyes se convertiroient contre
nous. Pour quoy est necessaire de se pourveoir d'amys. >>
Et, sur ceste seulle ymagination, fut envoyé messire Guillaume
de Cluny, prothonotaire, qui est mort depuis evesque
de Poictiers, devers le roy Edouart d'Angleterre, qui pour/
lors régnoit. Auquel mondict seigneur de Charroloys avoit
tousjours eu inimitié, et portoit la maison de Lanclastre
contre luy, dont il estoit yssu de par sa mère. Et par l'instruction
dudict de Cluny luy estoit ordonné d'entrer en
practique du mariage à la soeur du roi d'Angleterre, appellée
Marguerite, et non d'estraindre le marché, mais
seulement, congnoissant que le roy d'Angleterre l'avoit
fort desiré, luy sembloit bien que pour le moins ne
feroit riens contre luy et que, s'il en avoit affaire, qu'il
le gaigneroit des siens. Et, combien qu'il n'eust ung
seul vouloir de conclure ce marché et que la chose du
monde que plus il hayoit en son cueur estoit la maison
d'Yort, si fut tant demenée ceste matière que, plusieurs
années après, elle fut conclue; et print davantaige l'ordre de
la Jartière et la porta toute sa vie.
Et mainte telle oeuvre se fait en ce monde comme celle
que j'ay dessus declairée, et par especial entre les grans
princes qui sont beaucoup plus suspessonneux que autres
gens, pour les doubtes et advertissemens que on leur faict
et très souvent par flateries, sans nul besoing qu'il en soit./
     % [ CHAPITRE VI ]
[Le siège de Paris]
[1. Passage de la Seine et arrivée de Jean de Calabre.] #
- Ainsi comme il avoit esté conclud, tous ces seigneurs se
partirent d'Estampes, après y avoir sejourné quelque peu de
jours, et tirèrent à Sainct Mathurin de Larchant et à Moret
en Gastinois. Mondict seigneur Charles et les Bretons demourèrent
en ces deux petites villes. Et le conte de Charroloys
s'en alla loger en une grande prée sur le bort de la rivière
de Seine et avoit faict cryer que chascun portast [paulx]
pour atacher ses chevaulx. Il faisoit mener sept ou huit petiz
bateaux sur charriotz et plusieurs pipes par pièces en
intencion de faire ung pont sur la rivière de Seine, pour ce
que ces seigneurs n'y avoient point de passaige.
Monsr de Dunoys l'accompaigna en une littière, car, pour
la goute qu'il avoit, il ne povoit monter à cheval et portoit
l'on son enseigne après luy. Dès qu'ilz vindrent à la rivière,
ilz y feirent mettre ces bateaulx qu'ilz avoyent apportez
et gaignèrent une petite isle qui estoit comme au millieu;
et descendirent des archiers, qui escarmouchèrent avec
quelques gens de cheval qui deffendoient le passaige de
l'autre part. Et y estoit le mareschal Joachin et Salezart.
Le lieu estoit très desavantageux pour eulx, pour ce/
qu'ilz estoient fort hault et pays de vignoble. Et du costé
des Bourguygnons y avoit largement artillerie conduicte
par ung canonnier fort renommé, qui avoit nom maistre
Gerault (et autres), lequel avoit esté prins en ceste bataille
de Montlehery estant du party du roy. Fin de compte, il
faillut que les dessusdictz abandonnassent le passaige; et
se retirèrent à Paris. Ce soir fut faict ung pont jusques en
ceste isle et incontinent fist le conte de Charroloys tendre
ung pavillon et coucha la nuyct dedans et cinquante hommes
d'armes de sa maison.
A l'aube du jour furent mis grand nombre de tonnelliers
en besongne à faire pippes de mesrain qui avoit esté
apporté; et, avant qu'il fust midy, le pont fut dressé
jusques à l'autre part de la rivière. Et incontinent passa
ledict conte de Charroloys de l'autre costé et y fist tendre
ses pavillons, dont il y avoit grant nombre. Et fist passer
tout son ost et toute son artillerie par dessus ledict pont et
se logea à ung coustau pendant devers la rivière et y
faisoit très beau veoir son ost pour ceulx qui estoient encores
derrière.
Tout ce jour ne peurent passer que ses gens. Le lendemain,/
à l'aube du jour, passèrent les ducz de Bretaigne et
de Berry et tout leur ost, qui trouvèrent ce pont très beau
et fait en grande diligence, et passèrent ung peu oultre et
se logèrent sur le hault pareillement.
Dès que la nuyt fut venue, nous commenceasmes à appercevoir
grant nombre de feux bien loing de nous, autant que
la veue povoit porter. Aucuns cuydoient que fust le roy.
Toutesfois, avant que fust mynuyt, on fut adverty que c'estoit
le duc Jehan de Calabre, seul filz du roy René de
Cecille, et, avec luy, bien neuf cens hommes d'armes de la
duché et conté de Bourgongne, bien accompaigné de gens
de cheval, mais de gens de pied, pou. Pour ce petit de
gens que avoit ledit duc, je ne vey jamais si belle compaignie
ne qui semblassent myeulx hommes excercitéz ou fait
de la guerre.
Il povoit bien avoir quelques six vingtz hommes d'armes
bardéz, tous Italiens ou autres nourriz en ses guerres
d'Italie. Entre lesquelz estoit Jacques Galiot, le conte de
Campobache et autres, le seigneur de Baudricourt, pour
le present gouverneur de Bourgongne; et estoient ses hommmes
d'armes fort adroitz et, pour dire la verité, presque la fleur/
de nostre ost, au moins tant pour tant. Il avoit quatre cens
cranequiniers que luy avoit presté le conte pallatin, gens
fort bien montéz, qui sembloient bien gens de guerre; et
avoit cinq cens Suysses à pied, qui furent les premiers que
on veist en ce royaulme et ont esté ceulx qui ont donné le
bruyt aux aultres qui sont venuz depuis : car ilz se gouvernèrent
très vaillamment en tous les lieux où ilz se trouvèrent.
Ceste compaignie que je vous diz s'approcha le matin et
passa ce jour par dessus nostre pont; et aussi se peult dire
que toute la puissance du royaulme de France s'estoit veue
passer par dessus ce pont, sauf ceulx qui estoient avecques
le roy. Et vous asseure que c'estoit une belle et grande
compaignye et grant nombre de gens de bien et bien empoint.
Et devroit-on vouloir que les amys et bienvueillans du
royaulme l'eussent veu et qu'ilz en eussent eu l'estimation
telle qu'il appartient; et semblablement les ennemys, car il
n'eust esté jamais heure qu'ilz n'en eussent plus crainct le roy
et ledit royaulme.
Le chief des Bourguygnons estoit monsr de Neufchastel,
mareschal de Bourgongne, joinct avec luy son frère, le seigneur
de Montagu, le marquis de Rothelin et grant nombre
de chevaliers et escuyers, dont les aucuns avoyent esté en
Bourbonnoys, comme j'ay dit au commencement de ce propoz.
Le tout ensemble s'estoit joinct pour venir plus seurement
avecques mondict seigneur de Calabre, comme j'ay
dit, lequel sembloit aussi bien prince et grant chef de/
guerre que nul autre que je veisse en la compaignie. Et se
engendra grand a mitié entre luy et le conte de Charroloys.
% 2. Comment les seigneurs meisrent le siège devant Paris,
pour l'entreprinse qu'ilz appelloient le Bien publicque. #
- Quant toute ceste compaignie fut passée, que l'on estimoit
à cent mil chevaulx, que bon que mauvais, ce que je
croy, se deliberèrent lesdictz seigneurs de partir pour tirer
devant Paris et misdrent toutes leurs avantgardes ensemble.
Pour les Bourguignons, les conduysoit le conte de Sainct
Pol; pour les ducs de Berry et de Bretaigne, Oudet des Rye,
depuis conte de Commynges, et le mareschal de Loheac,
comme il me semble; et ainsi se achemynèrent. Tous les
princes demourèrent à la bataille. Ledict conte de Charroloys
et le duc de Calabre prenoyent grand peine de commander
et de faire tenir ordre à leurs batailles, et chevauchoyent
bien arméz, et sembloit bien qu'ilz eussent bon
vouloir de faire leurs offices.
Les ducz de Berry et de Bretaigne chevauchoient sur
petites hacquenées, à leur ayse, arméz de petites brigandines
fort legières pour le plus; encores disoyent aucuns/
qu'il n'y avoit que petiz clouz doréz par dessus le satin, pour
moins leur peser. Toutesfois je ne le scay pas de vray.
Ainsi chevauchèrent toutes ces compaignies jusques au
pont de Charenton près Paris, à deux petites lieues, qui
tost fut gaigné sur quelque peu de francs archiers qu'il y
avoit dedans et passa toute l'armée par dessus ce pont, et se
alla loger le conte de Charroloys depuis ce pont de Charenton
jusques à sa maison de Conflans, près de là, au long de la
rivière, et ferma ung grant pays de son charroy et de son
artillerie et mist tout son ost dedans; et avecques luy se
logea le duc de Calabre. Et à Sainct Mor des Fossèz logèrent
les ducs de Berry et de Bretaigne avec ung nombre
de leurs gens, et tout le demourant envoyèrent loger à
Sainct Denys, aussy à deux lieues de Paris. Et là fut toute
ceste compaignie unze sepmaines, et advindrent des choses
que je diray cy après.
Le lendemain commencèrent les escarmouches jusques
aux portes de Paris, où estoient dedans monsr de Nantouillet,
grant maistre, qui bien y servit, comme j'ay dit ailleurs,
et le mareschal Joachin. Le peuple se veit espoventé et d'aucuns
autres estatz eussent voulu les seigneurs dedans, jugeans
à leur advis ceste entreprinse bonne et profitable pour/
le royaulme. Autres en y avoit de leurs seigneuries et se
meslans de leurs affaires, esperans que par leurs moyens
pourroient parvenir à quelques offices ou estatz, qui sont
plus desiréz en ceste cité là que en nulle autre du monde.
Car ceulx qui les ont les font valloir ce qu'ilz peuent,
et non pas ce qu'ilz doyvent; et y a offices sans gaiges
qui se vendent huyt cens escuz, d'autres où il y a gaiges
bien petiz qui se vendent plus que leurs gaiges ne sauroient
valoir en quinze ans. Peu souvent nul ne se desappointe, et
soustient la cour de parlement cest article, et est raison;
mais aussi il touche presque à tous. Entre les conseillers se
trouvent tousjours largement de bons et notables personnages
et aussi quelques bien mal condicionnéz. Ainsi est- il
en tous estatz.
     % [ CHAPITRE VII ]
[Événements d'Angleterre] #
Je parle de ces offices et auctoritéz pour ce qu'ilz font
desirer mutations, et non point seulement de nostre temps./
Mais quant les guerres commancèrent, dès le temps du roy
Charles VIè, qui continuèrent jusques à la paix d'Arras,
se meslèrent les Angloys cependant parmy ce royaulme,
et si avant que, en traictant ladicte paix d'Arras, où estoient
de la part du roi quatre ou cinq [princes], ducz ou contes,
cinq ou six prelatz, et dix ou douze conseilliers de Parlement;
de la part du duc Philippes, grans personnages
[à l'avenant], et en beaucoup plus grant nombre; pour le
pape, deux cardinaulx pour mediateurs et de grans personnaiges
pour les Angloys, dura ce traicté par l'espace de
deux moys. Et desiroit fort le duc de Bourgongne se acquicter
envers les Angloys, avant se separer d'eulx pour les
alliances et promesses qu'ilz avoyent ensemble, et pour ces
raisons fut offert au roy d'Angleterre, pour luy et les siens,
les duchéz de Normandie et de Guyenne, pourveu qu'il en
feist l'hommaige au roy, comme avoient fait ses predecesseurs,
et qu'il rendist ce qu'il tenoit au royaulme hors lesdictz
duchéz : ce qu'ilz reffusèrent pour ne vouloir faire
ledict hommaige; et mal leur en print après, car habandonnéz
furent de ceste maison de Bourgongne et, perdu leurs
intelligences du royaulme, se prindrent à perdre et à diminuer.
Lors estoit regent en France pour les Angloys le duc
de Bethfort, frère du roy Henry cinquiesme, marié avecques
la soeur dudict duc Philippes de Bourgongne, et se tenoit à
Paris, qui, pour le moindre estat qu'il eust jamais en cest
office, ce fut vingt mil escuz par moys. Ilz perdirent Paris
et puis, petit à petit, le demourant du royaulme./
Retournéz qu'ilz furent en Angleterre, nul ne voulut
diminuer son estat. Les biens n'estoient au royaulme d'Angleterre
pour satisfaire à tous. Guerre se meut entre eulx
pour leurs auctoritéz, qui a duré par longues années, et
fut mys le roy Henry VIè, qui avoit esté couronné roy de
France et d'Angleterre à Paris, en prison au chasteau de
Londres et declairé traistre et crimineulx de lèse majesté,
où il a usé la pluspart de sa vie et à la fin a esté tué.
Le duc d'Iort, père du roi Edouart dernier mort, se
intitula roy; en peu de jours après fut desconfit en bataille
et mort; et, tout mort, eurent les testes tranchées, luy et le
conte de Warvic dernier mort, qui tant a eu de credit en
Angleterre. Celuy là en amena le conte de la Marche, puis
appellé roy Edouard, par mer à Calés avecques peu de gens
fuyant de la bataille. Ledict conte de Warvic soustenoit la
maison d'Iort, et le duc de Sombresset la maison de Lanclastre
 Tant ont duré ces guerres que tous ceulx de la
maison de Warvic et de Sombresset en ont eu les testes
tranchées ou mors en bataille. Le roy Edouard fist mourir
son frère, duc de Clarance, en une pippe de malvoisye, pour
ce qu'il se vouloit faire roy, comme l'on disoit. Mort
Edouard, son frère second, duc de Clocestre, fist mourir les/
deux filz dudict Edouard, et declaira les filles bastardes et se
fist couronner roy.
Incontinent après, passa en Angleterre le conte de Richemont,
de present roy, qui longues années avoit esté prisonnier
en Bretaigne, qui desconfit et tua en bataille ce cruel
roy Richard, qui peu avant avoit faict mourir ses nepveuz.
Et ainsi, de ma souvenance, sont mors en ces divisions d'Angleterre
bien quatre vingtz hommes de la lignée royalle
d'Angleterre, dont une partie j'ay congneu; des autres m'a
esté compté par les Angloys demourans avecques monsr de
Bourgongne, tandiz que je y estoye.
Ainsi, ce n'est pas à Paris ne en France seulement que on
s'entrebat pour les biens et honneurs de ce monde. Et
doyvent bien craindre les princes ou ceulx qui règnent aux
grans seigneuries de laisser engendrer une parcialité en leurs
maisons; car, de là, ce feu court par la province. Mais mon
advis, c'est qu'il ne se faict pas que par disposition divine :
car quant les princes ou royaulmes ont esté en grand prosperité
et richesses et ilz ont mescognoissance dont procède
telle grace, Dieu leur dresse ung ennemy ou ennemys dont
nul ne se doubteroit, comme vous povez veoir par ces roys
nomméz en la Bible et par ce que, puis peu d'années, en
avez veu en ceste Angleterre et en ceste maison de Bourgongne
et autres lieux, que vous avez veuz et voyez tous les
jours./
     % [ CHAPITRE VIII ]
[La guerre du Bien Public autour de Paris.
Diversion dans l'est.] #
J'ay esté long en ce propoz, et est temps que je retourne
au myen.
Dès que ces seigneurs furent arrivéz devant Paris, commancèrent
tous à practiquer leans et à promectre offices
et biens et ce qui povoit servir à leur matiere. Au bout de
trois jours, feirent grant assemblée à l'ostel de la ville de
Paris, et après grandes et longues parolles et ouyes les
requestes et sommations que les seigneurs leur faisoient en
publicque et pour le grand bien du royaulme, comme ilz
disoyent, fut conclud d'envoyer devers eulx et entendre à
pacification.
Ilz vindrent en grand nombre de gens de bien vers les
princes dessusdictz au lieu de Sainct Mor et porta la
parolle maistre Guillaume Chartier, lors evesque de Paris,
renommé très grant homme. De la part des seigneurs parloit
le conte de Dunoys. Le duc de Berry, frère du roy,
presidoyt, assis en chaire, et tous les autres seigneurs
debout. De l'un costé estoyent les ducz de Bretaigne
et de Calabre et de l'autre ledict seigneur de Charroloys,
qui estoit armé de toutes pièces, sauf la teste
et les gardebras et une mantelline fort riche sur la cuyrace;
car il venoit de Conflans, et le boys de Vincennes/
tenoit pour le roy, et y avoit beaucoup de gens : par quoy luy
estoit besoing d'estre venu accompaigné. Les requestes et
fins des seigneurs estoyent d'entrer dedans Paris pour avoir
conversation et amytié avec eulx sur le faict de la reformation
du royaulme, lequel ilz disoient estre mal conduyt,
en donnant plusieurs grans charges au roy. Les responces
estoyent fort doulces, toutesfois prenant quelque delay
avant respondre. Et depuis ne fut content le roy dudict
evesque ne de ceulx qui estoient avec luy.
Ainsi s'en retournèrent, demourans en grans practiques,
car chascun parla à eulx en particulier. Et croy bien que
en secret fut accordé par aucuns que les seigneurs, en leur
simple estat, y entreroyent et leurs gens pourroyent passer
oultre, se bon leur sembloit, en petit nombre à la fois.
Ceste conversation n'eust point seulement esté ville gaignée,
mais toute l'emprise; car ayséement le peuple se fust
tourné de leur part, pour plusieurs raisons et, par consequent,
toutes celles du royaulme à l'exemple de ceste là.
Dieu donna saige conseil au roy, et il l'executa bien.
Adverty de toutes ces choses avant que ceulx qui estoient
venuz vers ces seigneurs eussent faict leur rapport, il arryva
en la ville en l'estat que l'on doit venir pour resconforter
peuple, car il vint en très grande compaignie et mist bien
dans la ville deux mille hommes d'armes, tous les nobles
de Normandie, grant force francs archiers, les gens de sa
maison pensionnaires et autres gens de bien qui se trouvent
avec tel roy en semblables affaires. Et ainsi fut ceste praticque 
rompue et tout ce peuple bien mué d'essiens ny ne
se fust trouvé homme de ceulx qui paravant avoyent esté/
devers nous qui plus eust osé parler de la marchandise, et
aux aucuns en print mal.
Toutesfois il ne usa de nulle cruaulté en ceste matière,
mais aucuns perdirent leurs offices, autres les envoya demourer
ailleurs : que je lui reppute à louenge de n'avoir usé
d'autre vengence, car si ce qui estoit encommancé fust venu
à effect, le myeulx qu'il luy povoit advenir, c'estoit de fuyr
hors du royaulme. Car plusieurs fois m'a dit que s'il n'eust
peu entrer à Paris et qu'il l'eust trouvée muée, qu'il fust fuy
devers les Suysses ou devers le duc de Millan, Francisque,
qu'il repputoit son grant amy; et bien luy monstra par le secours
qu'il luy envoya - que conduysoit son filz aisné appellé
Galleache, depuis duc, qui estoit de cinq cens hommes
d'armes et de trois mil hommes de pied, et vindrent jusques
en Forestz et feirent guerre à monsr de Bourbon, mais à
cause de la mort dudict duc Francisque s'en retournèrent -
et aussi par le conseil qu'il luy donna, entretenant la paix
appellée le traicté de Conflans, où il luy manda qu'il ne
reffusast nulle chose que on luy demandast pour separer ceste
compaignye, mais que seullement ses gens luy demourassent./
A mon advis, n'avions point esté plus de trois jours devant
Paris quant le roy y entra. Tantost nous commença
la guerre très forte, et par especial sur noz fourraigeux, car
l'on estoit contrainct d'aller loing en fourraige et failloit
beaucoup gens à les garder. Et fault bien dire que ceste
Isle de France est bien assise, et ceste ville de Paris, de povoir
fournir deux si puissans ostz. Car jamais nous n'eusmes
faulte de vivres, et dedans Paris à grand peine s'appercevoyent-ilz
qu'il y eust homme. Riens ne encherist que le
pain, d'un denier seulement sur pain. Car nous ne occupions
point les rivières d'au dessus, qui sont troys, c'est
assavoir Marne, Yonne et Seine, et plusieurs petites rivières
qui entrent en ceulx là.
A tout prendre, ceste cité de Paris est la cité que jamais
je veisse environnée de meilleur pays et plus plantureux, et
est chose presque increable des biens qui y arrivent. Je y ay
esté depuis ce temps là avecques le roy Loys demy an sans
bouger, logié ès Tournelles, mengeant et couchant avecques
luy ordinairement, et depuis son trespas vingt moys maulgré
moy, tenu prisonnier en son palais, où je veoye de mes
fenestres arriver ce qui montoit contremont la rivière de
Seine, du costé de Normandie. Du dessus en vient sans comparaison
plus que n'eusse jamais creu ce que j'en ay veu.
Ainsi donc sailloit de Paris tous les jours force gens et y
estoient les escarmouches grosses. Nostre guet estoit de
cinquante lances qui se tenoient vers la Granche des Merciers,/
et avoyent des chevaucheurs le plus près de Paris
qu'ilz povoient, qui très souvent estoient ramenéz jusques
à eulx et bien souvent failloit qu'ilz revinssent sur queue
jusques à nostre charroy, se retirant le pas, fuyz aucunes
fois le trot. Et puis on leur renvoyoit des gens qui très souvent
aussi renvoyoient les autres jusques bien près des portes
de Paris. Et cecy estoit à toutes heures; car, en la ville, y
avoit plus de deux mille cinq cens hommes d'armes de
bonne estoffe et bien logié, grant force de nobles de Normandie
et francs archiers. Et puis veoyent les dames tous
les jours, qui leur donnoit envie de se monstrer.
De nostre costé, y avoit ung tres grand nombre de gens,
mais non poinct tant de gens de cheval, car il n'y avoit que
les Bourguygnons, qui estoient envyron quelque deux mille
lances, que bons que mauvais, qui n'estoyent point si bien
accoustréz que ceulx de dedans, pour la longue paix qu'ilz
avoient eue, comme autresfoiz j'ay dit. Encores de ce nombre
en avoit à Laigny deux cens hommes d'armes, et y estoit le
duc de Calabre. De gens de pied avyons-nous grand nombre
et de bons.
L'armée des Bretons estoit à Sainct Denys, qui faisoyent
la guerre là où ilz povoient, et les autres seigneurs espars,
pour les vivres. Sur la fin, y vindrent les contes d'Armignac,
gnac, duc de Nemours, et le seigneur d'Allebret. Leurs gens
demourèrent loing pour ce qu'ilz n'avoyent point de payement
et qu'ilz eussent affamé nostre ost, s'ilz eussent prins/
sans payer. Et sçay bien que le conte de Charroloys leur
donna de l'argent jusques à cinq ou six mille francs, et fut
advisé que leurs gens ne viendroyent point plus avant. Ilz
estoient bien six mille hommes de cheval, qui faisoient merveilleusement
veilleusement de maulx.
     % [ CHAPITRE IX ]
[Combats et négociations sous Paris] #
Retournant aux faictz de Paris, ne fault doubter que nul
jour ne se passoit sans perte ou gaigne, que d'un costé que
d'autre; mais de grosses choses n'y advint-il riens; car le
roy ne vouloit souffrir que ses gens saillissent en grosses
bendes ny ne vouloit riens mectre au hazart de la bataille
et desiroit paix et saigement departir ceste assemblée.
Toutesfois, ung jour bien matin, vindrent loger vis à vis
l'ostel de Conflans, au long de la rivière et sur le fin bort,
quatre mil francs archiers, les nobles de Normandie et
quelque peu de gens d'armes. Et d'autres gens d'armes
d'ordonnance demourèrent à ung quart de lieue de là en
ung villaige; et depuis leurs gens de pied jusques là n'y
avoit que une belle plaine. La rivière de Seine estoit entre
nous et eulx. Et commancèrent ceulx du roy une tranchée
à l'endroit de Charenton où ilz feirent ung boullevart de
boys et de terre jusques au bout de nostre ost; et passoit
ledit fossé par devant Conflans, la rivière entre deux, comme/
dit est; et là assortirent grant nombre d'artillerie, qui d'entrée
chassa tous les gens du duc de Calabre hors du villaige
de Charenton, et faillut que à grant haste ilz vinssent
loger avecques nous. Et y eut des gens et des chevaulx
tuéz. Et logea le duc Jehan en ung petit corps d'ostel, tout
droit au devant de celluy de mondict seigneur de Charroloy,
opposite de la rivière.
Ceste artillerie commença premièrement à tirer par
nostre ost et espoventa fort la compaignie, car elle tua des
gens d'entrée et tyra deux coups par la chambre où le conte
de Charroloys estoit logé, comme il disnoyt, et tua une
trompette en apportant ung plat de viande sur le degré.
Après le disner, ledit conte de Charroloys descendit en
l'estaige bas et delibera n'en bouger et la feist tendre au
myeulx qu'il peut.
Le matin vindrent tous les seigneurs tenir conseil; et ne
se tenoit point ailleurs que chez ledict conte de Charroloys,
et tousjours, après le conseil, disnoyent tous ensemble et
se mectoient les ducs de Berry et de Bretaigne au banc, le
conte de Charroloys et le duc Jehan de Callabre devant.
Si portoit ledict conte à tous honneur, les convyant à
l'assiette. Aussi le devoit bien faire à d'aucuns et à tous,
puisque c'estoit chez luy./
Fut advisé que toute l'artillerie de l'ost seroit assortie
encontre. Ledit seigneur de Charroloys en avoit très largement.
Le duc de Calabre en avoit de belle, et aussi le duc
de Bretaigne. L'on fist de grans troux ès murailles qui sont
au long de le rivière, derrière ledict hostel de Conflans,
et y assortit-on toutes les meilleures pièces (excepté les
bombardes et autres grosses pièces, qui ne tirèrent point)
et le demourant où elles povoient servir. Ainsi en y eut
du costé de ces seigneurs beaucoup plus que de celuy du
roy. La tranchée que les gens du roy avoit faicte estoit fort
longue, tyrant vers Paris, et tousjours la tyroient avant et
gectoient la terre de nostre costé pour se taudir de l'artillerie;
car tous estoient cachéz dedans le fossé ny nul
n'eust ozé monstrer la teste. Ilz estoient en ung lieu plain
comme la main et en belle prehée.
Je n'ay jamais veu tant tyrer pour peu de jours, car
de nostre costé on se actendoit de les chasser à force
d'artillerie. Aux autres, en venoit de Paris tous les jours,
qui faisoient bonne diligence de leur costé et n'espargnoyent
point la pouldre. Grand quantité de ceulx de nostre
ost feirent des fossés en terre à l'endroit de leur logis, encores
d'advantaige en y avoit beaucoup, pour ce que c'est
lieu où on a tiré de la pierre. Ainsi se taudissoit chascun,
et se passa trois ou quatre jours. La craincte fut plus grande
que la perte des deux costéz, car il ne se perdit nul homme
de nom./
Quant ces seigneurs veirent que ceulx du roi ne se
ennuyoient point, leur sembla honte et peril et donner
cueur à ceulx de Paris; car, par quelque jour de trefve, il
vint tant de peuple qu'il sembloit que riens ne fust demouré
en la ville. Il fut conclud en ung conseil que l'on feroit ung
fort grant pont sur grans bateaulx et coupperoit-on l'estroit
du batteau et ne se asserroit le boys que sur le large
et au dernier coupplet y auroit de grans ancres pour gecter
en terre. Avec cela furent amenéz plusieurs grandz bateaulx
de Seine, qui eussent peu passer grand nombre de gens
de pied au coup. Et ainsi fut arresté de passer la rivière.
A maistre Girauld, canonnier, fut donnée la charge de cest
ouvraige, auquel il sembloit que, pour les Bourguygnons,
estoit grant adventaige de ce que les autres avoyent gecté
les terres de nostre costé, pour ce que, quant ilz seroient
oultre la rivière, ceulx du roi trouveroient leur tranchée
beaucoup au dessoubz des assaillans et qu'ilz ne oseroient
saillir dudict fossé pour craincte de l'artillerie.
Ces raisons donnèrent grant cueur aux nostres de passer,
et fut le pont achevé et dressé, sauf le dernier coupplet qui
tournoit de costé, prest à dresser, et tous les bateaulx amenéz.
Dès qu'il fut dressé, vint ung officier d'armes du roy/
dire que c'estoit contre la trève (pour ce que ce jour et le jour
precedent y avoit eu trève, l'on venoit pour veoir que c'estoit);
à l'adventure, il trouva mons+r de Bueil et plusieurs autres
sur ledict pont, à qui il parla. Ce soir passoit la trève. Il povoit
voit bien passer trois hommes d'armes la lance sur la
cuysse de front et y povoit bien avoir six grans bateaulx,
que chascun eust bien passé mille hommes à la fois et plusieurs
petiz. Et fust accoustrée l'artillerie pour les servir à
ce passaige et fait les bandes et les rolles de ceulx qui
devoyent passer; et en estoyent chefz le conte de Sainct
Pol et le seigneur de Hautbourdin.
Dès que mynuyt fut passé, se commancèrent à armer
ceulx qui en estoient, et avant jour furent arméz; et oyoient
les aucuns messe, en actendant le jour, et faisoyent ce que
bons chrestiens font en tel cas. Ceste nuyct, je me trouvai en
une grant tente qui estoit au millieu de l'ost, où l'on faisoit
le guet, et en estoye ceste nuyt là, car nul n'estoit excusé.
Et estoit chef de ce guet monsr de Chastelguyon, qui
mourut depuis à Morat; et s'atendoit l'heure de veoir cest
esbat. Soudainement, nous ouysmes ceulx qui estoient en
ces tranchées qui commancèrent à cryer : << Adieu, voysins,
adieu! >>; et incontinent misdrent le feu en leurs logis et retirèrent/
leur artillerie. Le jour commença à venir. Les
ordonnéz à ceste entreprinse estoyent ja sur la rivière, au
moins partie, et veirent les autres ja bien loing, qui se retiroyent
à Paris. Ainsi chascun s'alla desarmer, très joyeux
de ce partement.
Et à la vérité, ce que le roy y avoit mys de gens, ce
n'estoit que pour battre nostre ost d'artillerie, et non pas
en intention de combattre, car il ne vouloit rien mectre
en hazard, comme j'ay dit ailleurs, nonobstant que sa
puissance fust très grande pour tous tant qu'il y avoit de
princes ensemble; mais son intention, comme bien la
monstra, estoit de traicter paix et de departir la compaignye,
sans mectre son estat, qui est si grand et si bon que
d'estre roy de ce grant et obeissant royaulme de France, en
peril de chose si incertaine que une bataille.
Chascun jour se menoit de petiz marchéz pour fortraire
gens l'un à l'autre et y eut plusieurs jours de trefves et
assemblées d'une part et d'autre pour traicter de paix; et se
faisoit ladicte assemblée en la Granche aux Merciers, assez
près de nostre ost. De la part du roy, y venoit le conte du
Maine et plusieurs autres. De la part des seigneurs, le conte
de Sainct Pol et plusieurs autres, aussi de tous les seigneurs.
Assez de foys furent assembléz sans riens faire, et cependant
duroit la trefve et s'entrevoyoient beaucoup de gens
des deux armées, ung grant fossé entre deux, qui est comme
my chemin, les ungs de l'un costé, les autres de l'autre; ny
par la trefve nul ne povoit passer.
Il n'estoit jour que, à cause de ses veues, ne se vint
rendre dix ou douze hommes du costé des seigneurs et aucunes/
fois plus. Ung autre jour s'en alloit autant des nostres;
et pour ceste cause s'appella ce lieu depuis le Marché, pour
ce que telles marchandises se y faisoyent.
Et pour dire la verité, telles assemblées et communications
sont bien dangereuses en telles façons, et par especial pour
celuy qui est en plus grant apparence de decheoir. Naturellement
la pluspart des gens ont l'oeil ou à s'acroistre ou à se
saulver, qui ayséement les fait tyrer aux plus fors. Autres en
y a qui sont si bons et si fermes qui n'ont nulz de ces regardz,
mais peu. Et par especial est ce dangier quant ilz sont
princes qui cerchent à gaigner gens, qui est une très grant
grace que Dieu faict au prince qui le sçait faire, et est signe
qu'il n'est point entaché de ce fol vice d'orgueil qui procure
hayne envers toutes personnes. Pour quoy, comme
j'ay dict, quant on vient à telz marchéz que de traicter paix,
il se doibt faire par les plus feables serviteurs que les
princes ont et gens d'aage moyen, affin que leur foiblesse
ne les conduysist à faire quelque marché deshonneste ne à
espoventer leur maistre à leur retour plus que de besoing
et plustost y empescher ceulx qui ont receu quelque grace
ou bienfaict de luy que autres, mais sur tous saiges gens,
car d'ung fol ne fist jamais homme son prouffit. Et se
doyvent plustost conduyre ses traictiéz loing que près, et
quant lesdictz embassadeurs retournent, les ouyr seulz, ou
à peu de compaignye, affin que si leurs parolles sont pour
espoventer les gens, qu'il leur dye les langaiges dont ilz
doyvent user à ceulx qui les enquerront; car chascun desire
de sçavoir nouvelles d'eulx quant ilz viennent de telz traictiéz,/
et plusieurs dyent : << Tel ne me celera riens >>; mais si
feront, s'ilz sont telz comme j'ay dict, et qu'ilz congnoissent
qu'ilz ayent maistre saige.
     % [ CHAPITRE X ]
[Portrait de Louis XI] #
Je me suys mys en ce propoz pour ce que j'ay veu beaucoup
de tromperies en ce monde, et à beaucoup de serviteurs
envers leurs maistres, et plus souvent tromper les
princes et seigneurs orguilleux, qui peu veullent ouyr parler
les gens, que les humbles et qui vulentiers escoutent. Et
entre tous ceulx que j'ay jamais congneu, le plus saige
pour soy tyrer d'un mauvais pas en temps d'adversité,
c'estoit le roy Loys unziesme, nostre maistre, et le plus
humble en parolles et en habitz, qui plus travailloit à gaigner
ung homme qui le povoit servir ou qui luy povoit
nuyre. Et ne se ennuyoit point à estre reffusé une fois d'un
homme qu'il pratiquoit à gaigner, mais y continuoit en luy
promectant largement et donnant par effect argent et estat
qu'il congnoissoit qui luy plaisoient, et ceulx qu'il avoit
chasséz et deboutéz en temps de paix et de prosperité, il les
rachatoit bien cher quand il en avoit besoing, et s'en servoit
voit et ne les avoit en nulle hayne pour les choses passées./
Il estoit naturellement amy des gens de moyen estat et
ennemy de tous grans qui se povoient passer de luy. Nul
homme ne presta jamais tant l'oreille aux gens ny ne s'enquist
de tant de choses comme il faisoit ny ne voulut congnoistre
tant de gens. Car aussi veritablement il congnoissoit
toutes gens d'auctorité et de valleur qui estoyent en Angleterre
et en Espaigne, en Portugal, en Italie et seigneuries
du duc de Bourgongne et en Bretaigne, ainsi comme il faisoit
ses subjectz. Et ces termes et façons qu'il tenoit, dont j'ay
parlé icy dessus, luy ont saulvé la couronne, veu les ennemys
qu'il s'estoit luy mesmes acquis à son advenement au
royaulme.
Mais sur tout luy a servy sa grant largesse, car, ainsi
comme saigement conduysoit l'adversité, à l'opposite, dès
qu'il cuydoit estre asseur ou seullement en une trefve, se
mectoit à mescontenter les gens par petitz moyens qui peu
luy servoient et à grant peine povoit endurer paix. Il estoit
leger à parler de gens, et aussi tost en leur presence que en
leur absence, sauf de ceulx qu'il craignoit, qui estoit beaucoup,
car il estoit assez craintif de sa propre nature. Et
quant, pour parler, il avoit receu quelque dommaige ou en
avoit suspicion et il le vouloit reparer, il usoit de ceste
parolle au personnaige propre : << Je sçay bien que ma langue/
m'a porté grant dommaige, aussi m'a-elle faict quelquefois
du plaisir beaucoup. Toutesfois c'est raison que je repare
l'amende >>. Et ne usoit point de ces privées parolles qu'il
ne feist quelque bien au personnaige à qui il parloit et n'en
faisoit nulz petitz.
Encores faict Dieu grant grace à ung prince quant il scet
bien et mal, et par especial quant le bien precède, comme
au roy nostre maistre dessusdit. Mais à mon advis que le
travail qu'il eut en sa jeunesse, quant il fut fugitif de son
père et fuyt soubz le duc Philippes de Bourgongne, où il fut
six ans, lui vallut beaucoup, car il fut contrainct de complaire
à ceulx dont il avoit besoing. Et ce bien luy aprint
adversité, qui n'est pas petit. Comme il se trouva grant et
roy couronné, d'entrée ne pensa que aux vengeances, mais
tost luy en vint le dommaige, et quant et quant la repentance;
et repara ceste follie et cest erreur en regaignant
ceulx à qui il tenoit tort, comme vous entendrez cy après.
Et s'il n'eust eu la nourriture autre que les seigneurs
que j'ay veu nourrir en ce royaulme, je ne crois point que
jamais se fust ressours : car ilz ne les nourrissent seullement
que à faire les folz en habillemens et en parolles; de
nulle lectre ilz n'ont congnoissance; ung seul saige homme
on ne leur mect à l'entour; ilz ont des gouverneurs à qui
on parle de leurs affaires, à eulx, riens; et ceulx-là disposent
de leurs affaires. Et telz seigneurs y a qui n'ont treze livres/
de rente en argent, qui se glorifient de dire : << Parlez à
mes gens >>, cuydant par ceste parolle contrefaire les très
grans. Aussi ay-je bien veu souvent leurs serviteurs faire leur
prouffit et leur donner à congnoistre qu'ilz estoient bestes.
Et si d'adventure quelcun s'en revient et veult congnoistre
ce qui luy appartient, c'est si tard qu'il ne sert plus de guères,
car il fault noter que tous les hommes qui jamais ont esté
grans et faict grand chose ont commancé fort jeunes, et cela
gist à la nourriture ou de grace de Dieu.
     % [ CHAPITRE XI ]
[Derniers combats de la guerre du Bien Public] #
Or j'ay long temps tenu ce propoz, mais il est tel que
je n'en sors pas bien quand je vueil. Et pour revenir à la
guerre, vous avez ouy comme ceulx que le roy avoit logéz
en ceste tranchée, au long de ceste rivière de Seine, se deslogèrent
à l'heure qu'on les devoit assaillir. La trefve ne duroit
jamais guères que ung jour ou deux. Aux autres jours,
se faisoit la guerre tant aspre qu'il estoit possible et continuoient
les escarmouches depuis le matin jusques au soir.
Grosses bandes ne sailloient point de Paris; toutesfoiz
souvent nous remectoient nostre guet, et puys on le renforçoit.
Ny ne vey jamais une seulle journée qu'il n'y eust escarmouche,
quelque petit que ce fust; et croy bien, quant le
roy eust voulu, qu'elles y eussent esté bien plus grosses; mais/
il estoit en grand suspicion et de beaucoup, qui estoit sans
cause. Il m'a autresfois dit qu'il trouva une nuyct la bastille
Sainct Anthoine ouverte par la porte des champs, de
nuyct, qui lui donna grand suspicion de messire Charles
de Meleun, pour ce que son père tenoit la place. Je ne dy
autre chose dudict messire Charles que ce que j'en ay dict,
mais meilleur serviteur n'eut point le roy pour ceste année là.
Ung jour fut entreprins à Paris de nous venir combatre
(et croy que le roy n'en delibera riens, mais les capitaines)
et de nous assaillir de trois costéz : les ungs devers Paris,
qui devoit estre la grant compaignie, une autre bande
devers le pont de Charenton (et ceulx là n'eussent guerre
sceu nuyre) et deux cens hommes d'armes qui devoient venir
par devers le boys de Vincennes. De ceste conclusion fut
adverty l'ost, environ la mynuyt, par ung paige qui vint
cryer de l'autre part de la rivière que aucuns bons amys des
seigneurs les advertissoient de l'entreprinse que avez ouy
et en nomma aucuns et incontinent s'en alla.
Sur la fine poincte du jour vint messire Poncet de Rivières
devant ledit pont de Charenton et monsr du Lau et d'autres
par devers le boys de Vincennes jusques à nostre artillerie
et tuèrent ung canonnier. L'alarme fut bien grant, cuydant
que ce fust ce dont le paige avoit adverty la nuyct. Tost fut
armé monsr de Charoloys, mais encores plus tost le duc
Jehan de Calabre, car à tous alarmes c'estoit le premier
homme armé, et de toutes pièces, et son cheval toujours/
bardé. Il portoit ung habillement que ces conducteurs
portent en Italie, et sembloit bien prince et chef de guerre, et
tiroit tousjours droit aux barrières de nostre ost, pour garder
les gens de saillir. Et y avoit d'obeissance autant que
mondit seigneur de Charroloys, et luy obeissoit tout l'ost de
bon cueur, car à la verité il estoit digne d'estre honoré.
En ung moment, tout l'ost fut en armes et à pied au long
des charriotz par le dedans, sauf quelque deux cens chevaulx
qui estoient dehors au guet. Excepté ce jour, ne
congneu jamais que on eust esperance de combattre, mais
ceste fois chascun se y actendoit. Et sur ce bruyt, arrivèrent
les ducs de Berry et de Bretaigne, que jamais ne vey arméz
que ce jour. Le duc de Berry estoient armé de toutes pièces.
Ilz avoyent peu de gens. Ainsi, ilz passèrent par le champ
et se misdrent ung peu au dehors pour trouver messrs de
Charroloys et de Calabre, et là parloyent ensemble. Les
chevaucheurs qui estoient enforcéz allèrent plus près de
Paris et veirent plusieurs chevaucheurs qui venoient pour
savoir ce bruyt en l'ost.
Nostre artillerie avoit fort tiré quant ceulx de monsr du
Lau s'en estoient approchéz si près. Le roy avoit bonne
artillerie sur la muraille, à Paris, qui tira plusieurs coups
jusques en nostre ost; qui est grant chose, car il y a deux
lieues, mais je croy bien que on avoit levé aux bastons le
nez bien hault. Ce bruyt d'artillerie faisoit croire de tous
les deux costéz quelque grant entreprise; le temps estoit fort
obscur et trouble, et noz chevaucheurs, qui s'estoient fort/
approchéz de Paris, veoient plusieurs chevaucheurs et, bien
loing oultre, veoient grant quantité de lances debout; ce
leur sembloit et jugeoient que c'estoient toutes les batailles
du roy qui estoient aux champs et tout le peuple de Paris;
et, ceste ymagination, leur donnoit l'obscurité du temps.
Ilz se reculloient droit devers ces seigneurs, qui estoient
hors de nostre champ, et leur signifièrent ces nouvelles, les
assurèrent de la bataille. Les chevaucheurs sailliz de Paris
s'aprochoient tousjours pour ce qu'ilz veoyent reculler les
nostres, qui encores les faisoit myeulx croire. Lors vint le
duc de Calabre là où estoit l'estendart du conte de Charroloys
et la pluspart des gens de bien de sa maison pour
l'accompaigner et sa bannière preste à desployer et le guydon
de ses armes, qui estoit l'usance de ceste maison. Et
nous dist à tous ledit duc Jehan : << Or ça! nous sommes à
ce que nous avons tous désiré. Véez là le roy et tout ce
peuple sailly de la ville! Et marchent, comme dient noz chevaucheurs.
Et pour ce, que chascun ait bon cueur : tout
ainsi qu'ilz saillent de Paris, nous aulnerons à l'aulne de la
ville, qui est la grand aulne! >> Ainsi alla resconfortant la
compaignie.
Noz chevaucheurs avoient ung petit reprins de cueur,
voyant que les autres chevaucheurs estoient foibles, et se
rapprochèrent de la ville et trouvèrent encores ces batailles/
au lieu où il les avoient laissées, qui leur donna nouveau
pensement. Ilz s'en approchèrent le plus qu'ilz peurent; et
le jour estoit ung peu haulsé et esclarcy. Ilz trouvèrent
que c'estoient grans chardons, et furent jusques auprès des
portes, et ne trouvèrent rien dehors, le mandèrent à ces seigneurs,
gneurs, qui s'en allèrent ouyr messe et disner; et en furent
honteux ceulx qui avoyent dit ces nouvelles, mais le temps
les excusa, avec ce que le paige avoit dit la nuyct.
     % [ CHAPITRE XII ]
[Négociations entre le roi et les seigneurs] #
Praticque de paix continuoit plus estroit entre le roy et
le conte de Charroloys que ailleurs, pour ce que la force
gisoit en eulx. Les demandes des seigneurs estoient grandes,
par especial pour ce que le duc de Berry vouloit Normandie
pour son partaige, ce que le roy ne vouloit accorder. Le
conte de Charroloys vouloit avoir les villes assises sur la
rivière de Somme, comme Amyens, Abeville, Sainct Quentin,
Peronne et autres que le roy avoit rachaptées de quatre
cens mille escuz du duc Philippes, n'y avoit pas trois
moys, lesquelles il avoit eues par la paix d'Arras du roy
Charles septiesme. Le conte de Charroloys disoit que, de
son vivant, le roy ne les devoit rachapter. Luy ramentevoit/
combien il estoit tenu à sa maison, car, fugitif de son père,
le roy Charles, il y fut receu et nourry six ans, ayant deniers
de luy pour son vivre, et puis amené par eulx jusques à
Reims et à Paris, à son sacre. Ainsi avoit prins ce conte de
Charroloys en très grant despit ce rachapt des terres 
dessusdictes.
Tant fut demenée ceste praticque de paix, que le roy vint
ung matin par eaue jusques viz à viz de nostre ost, largement
chevaulx sur le bort de la rivière. En son bateau n'estoient
que quatre ou cinq personnes, sauf ceulx qui tiroyent.
Il y avait monsr du Lau, monsr de Montauban, lors admiral,
et monsr de Nantouillet et d'autres. Les contes de Charroloys
et de Sainct Pol estoient sur le bort de la rivière de
leur costé, actendans ledict seigneur.
Le roy demanda à monseigneur de Charroloys ces motz :
<< Mon frère, m'asseurez vous? >> (car autresfois ledit conte
eut espousé sa soeur). Ledict conte luy respondit : << Monseigneur,
ouy. >> Je l'ouy; si feirent assez d'autres. Le roy
descendit en terre avec les dessusdictz, qui estoyent venuz
quant et luy. Les contes dessusdictz luy feirent grant honneur,
comme raison estoit, et lui n'en estoit point chiche,
et commença la parolle, disant : << Mon frère, je congnois que
estes gentilhomme et de la maison de France. >> Ledit conte
de Charroloys luy demanda : << Pourquoi, monseigneur? >> -
<< Pour ce, dist-il, que, quant j'envoyai mes embassadeurs à/
Lisle, naguères, devers mon oncle, vostre père et vous et que
ce fol Morvillier parla si bien à vous, vous me mandastes par
l'arcevesque de Narbonne (qui est gentilhomme, il le monstra
bien, car chascun se contenta de luy) que je me repentiroye
des parolles que vous avoit dictes ledict Morvillier,
avant que fust le bout de l'an. >> - Et dist le roy ces parolles :
<< Vous m'avez tenu promesse, et encores beaucoup plus tost
que le bout de l'an. >> Et le dit en bon visaige et ryant,
congnoissant la nature de celluy à qui il parloit estre telle
qu'il prendroit plaisir ausdictes parolles; et seurement elles
luy pleurent. << Et avec telz gens vueil-je avoir à besongner
qui tiennent ce qu'ilz promectent. >> Et desavoua ledict Morvillier,
disant ne luy avoir point donné charge d'aucunes
parolles qu'il avoit dictes.
En effect, long temps se pourmena le roy au meillieu de
ces deux contes; largement gens arméz, qui les regardoient
assez de près. Là fut demandé ceste duché de Normandie
et la rivière de Somme et plusieurs autres demandes pour
chascun et aucunes ouvertures ja pieça faictes pour le bien
du royaume : car c'estoit là le moins de la question, car le
bien publicque estoit converty en biens particuliers. De Normandie
le roy ne vouloit entendre pour nulle chose, mais
accorda audict conte de Charroloys sa demande et offrit
audict conte de Sainct Pol l'office de connestable, en faveur
dudict conte de Charrolois, et fut leur adieu très gracieux.
Et se remist le roy en son bateau et retourna à Paris, les
autres à Conflans./
Ainsi se passèrent les jours, les ungs en trefves et les autres
en guerre; mais toutes parolles d'appointement estoient
rompues, j'entendz au lieu où les depputéz d'un costé et
d'autre se estoient accoutuméz d'assembler, qui estoit à
la Grange aux Merciers. Mais la pratique dessusdicte s'entretenoit
entre le roy et ledict seigneur de Charroloys; et alloient
envoyans gens de l'un à l'autre, nonobstant qu'il fust guerre.
Et y alloit ung appellé Guillaume Biche et ung autre appellé
Guyot d'Uisye, estans au conte de Charroloys tous deux.
Toutesfois avoyent autresfois receu biens du roy, car le duc
Philippes les avoit bannyz et le roy les avoit recueilliz, à la
requeste dudict seigneur de Charrolois.
Ces allées ne plaisoyent pas à tous, et commançoient ja
ces seigneurs à se deffier l'ung de l'autre et à se laisser;
et n'eust esté ce qui survint peu de jours après, ils s'en fussent
tous alléz honteusement. Je les ay veu tenir trois conseilz
en une chambre où ilz estoient tous assembléz, et veiz ung
jour qu'il en despleut bien au conte de Charroloys, car il
s'estoit desja faict deux fois en sa presence et il luy sembloit
bien que la plus grant force de cest ost estoit sienne et
parler en conseil en sa chambre sans luy appeller ne se
devoit point faire.
Et en parlant, le seigneur de Contay, bien saige homme
(comme je vous ay dit ailleurs), luy dist qu'il le portast
paciemment, car, s'il les courroussoit, qu'ilz trouveroient/
mieulx leur appointement que luy; et que, comme il estoit
le plus fort, il failloit qu'il fust le plus saige et qu'il les
gardast de diviser et entretenir joinctz de tout son povoir
et qu'il dissimulast toutes ces choses; mais que, à la
verité, l'on s'esbahissoit assez, et mesmement chez luy, de
quoy si petiz personnaiges comme les deux dessus nomméz
s'empeschoyent de si grant matière, et que c'estoit chose
dangereuse, encores ayant affaire à roy si liberal comme
cestuy-cy. Ledict de Contay hayait ledict Guillaume
Bische; toutesfois il disoit ce que plusieurs autres disoyent
comme luy; et croy que sa suspicion ne l'en faisoit parler,
mais seulement la necessité de la matière. Audict seigneur
de Charroloys pleut ce conseil, et se mist plus de feste
avecques ces seigneurs que par avant et avecques meilleure
chère et eut plus de communications avec eulx et leurs gens
qu'il n'avoit accoustumé.
Et à mon advis qu'il en estoit grant besoing, et danger
qu'ilz ne se fussent separéz. Ung saige homme sert bien
en une telle compaignie, mais que on le vueille croyre,
et ne se pourroit trop achapter. Mais jamais je n'ay congneu
prince qui ait sceu congnoistre la difference entre
les hommes, jusques à ce qu'il se soit trouvé en necessité
et en affaire, et, s'ilz le congnoissoient, si l'ignoroient-ilz
et departent leur autorité à ceulx qui plus leurs sont
agreables et pour l'aage qui leur est plus sortable ou pour
estre comprins en leurs oppinions ou aucunes fois sont
manyéz par ceulx qui sçavent et conduysent leurs petiz/
plaisirs. Mais ceulx qui ont entendement se reviennent tost
quant ilz en ont besoing.
Telz ay-je veu le roy, ledict conte de Charrolois, pour le
temps de lors, et le roy Edouard d'Angleterre et autres
plusieurs. Et à telle heure ay-je veu ces trois qu'il leur en
estoit bon besoing et qu'ilz avoient faulte de ceulx qu'ilz
avoient mespriséz. Et depuis que ledit conte de Charrolois
eust esté une pièce duc de Bourgogne et que la fortune
l'eust mys plus hault que ne fut jamais homme de sa maison
et si grand qu'il ne craignoit nul prince pareil de luy,
Dieu le souffrit cheoir en ceste gloire et tant luy diminua
du sens, qu'il mesprisoit tout autre conseil du monde sauf
le sien seul. Et aussi tost après fina sa vie doloreusement,
avecques grant nombre de gens et de ses subjectz, et desola
sa maison comme vous voyez.
     % [ CHAPITRE XIII ]
[Événements de Normandie. Suite des négociations] #
Pour ce que icy dessus j'ay beaucoup parlé des dangiers
qui sont en ces traictéz, et que princes y doivent estre bien
saiges et bien congnoistre quelz gens les meinent, et par
especial celuy qui n'a pas le plus apparant du jeu, maintenant
s'entendra qui m'a meu de tenir si long compte de ceste
matière.
Cependant que ces traictiez se menoient par voyes d'assemblées/
et que l'on povoit communiquer les ungs avec
les autres, en lieu de traicter paix, se traicta par aucuns
que le duché de Normandie se mectroit entre les mains du
duc de Berry, seul frère du roy, et que là il prendroit son
partaige et laisseroit Berry au roy. Et tellement fut conduycte
ceste marchandise que madame la grant seneschalle
de Normandie et aucuns à son adveu, comme serviteurs et
parentz, misdrent le duc Jehan de Bourbon au chasteau de
Rouen et par là entra en la ville.
Laquelle tost consentit à ceste mutation, comme trop
desirant d'avoir prince qui demourast au pays de Normandie;
et le semblable feirent toutes les villes et places de
Normandie ou peu s'en faillut. Et a toujours bien semblé aux
Normans, et fait encores, que si grant duché comme la leur
requiert bien ung duc; et à dire la verité, elle est de grant
estime et se y livent de grans deniers. J'en ay veu lever
ix cens cinquante mille francs, aucuns disoient plus.
Tournée que fut la ville de Rouen, tous les habitans feirent
serment audict duc de Bourbon pour ledict duc de Berry,
sauf le bailly appelé Ouaste, qui avoit esté nourry du roy, son/
varlet de chambre, luy estant en Flandres, et bien privé de
luy, et ung appellé Guillaume Picquart, puis general de
Normandie. Et aussi le grant seneschal de Normandie qui
est aujourduy ne voulut faire le serment, mais retourna
vers le roy, contre le vouloir de sa mère, laquelle avoit conduyt
ceste reduction, comme dit est.
Venue à la congnoissance du roy la mutation faicte en
Normandie, se delibéra d'avoir paix, voyant ne povoir donner
remedde à ce que jà estoit advenu. Incontinent fist sçavoir
à mondict seigneur de Charroloys, qui estoit en son
ost, qu'il vouloit parler à luy et lui nomma l'heure qu'il se
rendroit aux champs auprès dudict ost, estant près Conflans.
Et saillit à heure dicte avec par adventure cent chevaulx,
dont la pluspart estoit des Escossoys de sa garde; d'autres
gens, peu. Ledict conte de Charroloys ne mena guères
gens et y alla sans nulle cerimonie; toutesfois il en survint
beaucoup, et tant qu'il en y avoit beaucoup plus qu'il n'en
estoit sailly avecques le roy. Il les fist demourer ung petit
loing et se pourmenèrent eulx deux une pièce; et luy
dist le roy comme la paix estoit faicte et lui compta ce cas
qui estoit advenu à Rouen, dont ledict conte ne sçavoit/
encores riens, disant le roy que, de son consentement, n'eust
jamais baillé tel partaige à son frère, mais, puisque d'eulx
mesmes les Normans avoyent faict ceste novalité, qu'il en
estoit contant et qu'il passeroit le traicté en toute telle
forme comme il avoit esté advisé par plusieurs journées
precédentes. Et peu d'autres choses y avoit à accorder.
Ledict seigneur de Charroloys en fut fort joyeux, car son
ost estoit en très grande necessité de vivres et principallement
d'argent, et quant cecy ne fust advenu, tout tant qu'il
y avoit là de seigneurs s'en fussent tous alléz honteusement.
Toutesfoys audict conte arriva ce jour ou bien peu de jours
après ung renfort que son père le duc Philippes de Bourgongne
lui envoyoit, que amenoit monsr de Saveuses, où il y
avoit six vingtz hommes d'armes et bien quinze cens archers
et six vingtz mil escuz contans sur dix sommiers et grant
quantité d'arcs et de traictz; et se pourvoyoit assez bien l'ost
des Bourguygnons, estant en deffiance que le demourant ne
se accordast sans eulx.
Ces parolles d'appoinctement plaisoyent tant au roy et
audict conte de Charroloys que je luy ay ouy compter
depuis que si affectueusement parloient de achever le/
demourant qu'ilz ne regardoient point où ilz alloient; et
tirèrent droit devers Paris, et tant allèrent qu'ilz entrèrent
dedans ung grant boullevart de terre et de bois, que le roy
avoit fait faire assez loing hors de la ville, au bout d'une
tranchée, et entroit-l'on dedans la ville par icelle. Avecques
ledict conte estoyent quatre ou cinq personnes seullement.
Comme ilz se trouvèrent leans furent très eshabyz; toutesfois
ledict conte tenoit la meilleure contenance qu'il povoit.
Il est à croire que nul de ces deux seigneurs ne sont acreüz
de joy depuis ce temps-là, veü que à l'un ne l'autre ne print
mal.
Comme les nouvelles vindrent à l'ost que ledict seigneur
de Charroloys estoit entré dedans ledict boullevart, il y eut
très grand murmure, et se misdrent ensemble le conte de
Sainct Pol, le mareschal de Bourgongne, le seigneur de Contay,
le seigneur de Hautbourdin et plusieurs autres, donnans
grant charge audict seigneur de Charroloys de ceste
follye et autres qui estoyent de sa compaignye, et alleguoyent
l'inconvenient advenu à son grant père à Montereau
Fault Yonne, present le roy Charles septiesme. Incontinent
feïrent retraire dedans l'ost ce qui estoit dehors pourmenant
aux champs; et usa le mareschal de Bourgongne
(appellé de Neufchastel pour son surnom) de ceste parolle :
<< Si ce jeune prince fol ou enraigé s'est allé perdre, ne perdons
pas sa maison ne le fait de son père ne le nostre. Et
pour ce, que chascun se retire en son logis et se tiengne/
prest, sans soy esbahir de fortune qui adviengne, car nous
sommes suffisans, nous tenans ensemble, de nous retirer
jusques ès marches de Henault ou de Picardie, ou en 
Bourgongne. >>
Après ces parolles, monta à cheval, et le conte de Sainct
Pol se proumenoyt hors de l'ost, regardant s'il viendroit
riens de devers Paris. Après y avoir esté une longue pièce,
veïrent venir quarante ou cinquante chevaulx, et y estoit
ledict conte de Charroloys et autres des gens du roy qui le
ramenoyent, tant archiers que autres; et comme il les veït
approucher, fist ledict seigneur de Charroloys retourner ceulx
qui l'accompaignoyent et adressa sa parolle audict mareschal
de Neufchastel, qu'il craignoit, car il usoit de très aspres 
parolles, et estoit bon et loyal chevalier pour son party, et luy
osoit bien dire : << Je ne suys à vous que par emprunt, tant
comme vostre père vivra. >> Les parolles dudict conte furent :
<< Ne me tensez point, car je congnois bien ma grant folye,
mais je m'en suys apperceü si tard que j'estoie près du 
boullevart. >> Plus luy dist ledict mareschal en sa presence qu'il
n'avoit faict en son abscence. Ledict seigneur baissa la teste
sans riens respondre et s'en revint dedans son ost, où tous
estoient joyeux de le revoir et louoit chascun la foy du roy.
Toutesfois ne retourna oncques depuis ledict conte en sa
puissance./
     % [ CHAPITRE XIV ]
Comment l'appoinctement fut faict
entre le roy et les seigneurs,
qui fut appellé le traictié de Conflans #
Finablement toutes choses furent accordées et le 
lendemain fist le conte de Charroloys une grand monstre pour
sçavoir quelz gens il avoit et ce qu'il povoit avoir perdu.
Et sans dire gare, y revint le roy avecques trente ou 
quarante chevaulx, et alla veoir toutes les compaignies l'une
après l'autre, sauf celle de ce mareschal de Bourgongne,
lequel n'aymoit pas le roy, à cause que despièça en 
Lorrayne que ledict seigneur luy avoit donné Espinal et puis
osté pour la donner au duc Jehan de Calabre, dont grant
dommaige en avoit eu ledict mareschal.
Peu à peu reconcilioyt le roy avecques luy les bons et
notables chevaliers qui avoient servy le roy son père, 
lesquelz il avoit desappointéz à son advènement à la couronne,
et que, pour ceste cause, s'estoyent trouvéz à ceste 
assemblée; et congnoissoit ledict seigneur son erreur. Il fut dit
que le lendemain le roy se trouveroit au chasteau du boys
de Vincennes et tous les seigneurs qui avoyent à luy faire
hommaige, et pour seürté de tous bailleroit le roy le 
chasteau au conte de Charroloys./
Lendemain se y trouva le roy et tous les princes sans en
faillir ung, et estoit le portal de la porte bien garny des
gens dudict conte de Charroloys en armes. Là fut le lieu
où se feïst le traicté de la paix. Monseigneur Charles fist
hommaige au roy de la duché de Normandie, le conte de
Charroloys des terres de Picardye dont il a esté parlé, et
autres qui en avoyent affaire, et le conte de Sainct Pol fist
le serment de son office de connestable. Il n'y eut jamais si
bonnes nopces qu'il n'en y eust de mal disnéz. Les ungs
feïrent ce qu'ilz voulurent, les autres n'eurent riens. Des
moyens et bons personnages en tyra le roy. Toutesfois la
plus grant part demeurèrent avec le duc nouveau de 
Normandie et avec le duc de Bretaigne, qui allèrent à Rouen
prendre leur possession.
Au partir du chasteau dudict boys de Vincennes prindrent
tous congié l'ung de l'autre et se retira chascun à son logis;
et furent faictes toutes lectres et pardons et toutes autres
choses necessaires servans au faict de la paix. Et tout en
ung jour partirent le duc de Normandie et le duc de 
Bretaigne pour eulx retirer en sondict pays de Bretaigne et
le conte de Charroloys pour retirer en Flandres. Et comme
ledict conte fut en train, le roy vint à luy et le conduysit/
jusques à Villiers le Bel, qui est ung villaige à quatre lieues
près Paris, monstrant par effect avoir ung grant desir de
l'amitié dudict conte, et tous deux y logèrent ce soir. Le
roy avoit peu de gens, mais il avoit faict venir deux cens
hommes d'armes pour le raconduyre, dont fut adverty le
conte de Charroloys en se couchant, qui en entra en une très
grant suspicion et feïst armer largement gens. Ainsi povez
veoir qu'il est presque impossible que deux grans seigneurs
se puissent accorder, pour les rapportz et suspicions qu'ilz
ont à chascune heure. Et deux grans princes qui se 
vouldroient bien entreaymer ne se devroyent jamais veoir,
mais envoyer bonnes gens et sages les ungs vers les autres,
et ceulx-là les entretiendroient ou amanderoient les faultes.
Lendemain au matin les deux seigneurs dessudictz
prindrent congié l'ung de l'autre avecques quelques saiges
et bonnes parolles. Et retourna le roy à Paris en la 
compaignie de ceulx qui l'estoient allé querir; et cela osta la
suspicion que on povoit avoir eu de leur venue. Et ledit
conte de Charroloys print le chemin de Compiengne et de
Noyon - et partout luy fut ouvert par le commandement du
roy - et de là à Amyens, où il receüt leur hommaige et de
ceulx de la rivière de Somme et des terres de Picardye, qui
luy estoient restituées par ceste paix, desquelles le roy/
avoit payé quatre cens mil escuz d'or, n'y avoit pas neuf
moys, comme j'ay dict ailleurs icy dessus.
Et incontinent passa oultre et tira au pays de Liége, pour
ce qu'ilz avoyent desjà faict la guerre par l'espace de cinq
ou six mois à son père, luy estant dehors, ès pays de Nammur
et Brabant; et avoyent desjà lesdictz Liégeoys une destrousse
entre eulx. Toutesfois, à cause de l'yver, il n'y peüt pas faire
grant chose. Grant quantité de villages furent brusléz et de
petites destrousses faictes sur les Liégeoys, et feïrent une
paix. Et se obligèrent lesdictz Liégeoys à la tenir, sur peine
d'une grant somme de deniers; et s'en retourna ledict conte
en Brabant.
     % [ CHAPITRE XV ]
Comment le duc de Normandie s'en alla
prendre possession dudict pays de Normandie,
en la compaignie du duc de Bretaigne,
et de ce qui s'en ensuyvit. #
Retournant audictz ducz de Normandie et de Bretaigne,
qui estoient alléz prendre possession de la duché de 
Normandie, dès ce que leur entrée fut faicte à Rouen ilz se
commencèrent à diviser quant ce vint à departir le butin;
car encores estoient avecques eulx ces chevaliers que j'ay
nomméz, qui avoient accoustumé d'avoir de grans estatz et
de grans honneurs du roy Charles, et leur sembloit bien/
qu'ilz estoient à la fin de leur entreprinse et que au roi ne
se povoient fier, et voulut chascun en avoir du meilleur
endroit. D'autre part, le duc de Bretaigne en vouloit 
disposer en partie, car c'estoit luy qui avoit porté la plus grand
mise et le plus grand faix en toutes choses. Tellement se
porta leur discord qu'il faillut que le duc de Bretaigne, pour
craincte de sa personne, se retirast au mont Saincte 
Katherine, près Rouen, et fut leur question jusques là que les
gens du duc de Normandie avec ceulx de la ville de Rouen
furent prestz à aller assaillir ledict duc de Bretaigne 
jusques au lieu dessusdict, par quoy fut contrainct de se 
retirer le droit chemin vers Bretaigne.
Et, sur ceste division, marcha le roy près du pays. Et
povez penser qu'il l'entendoit bien et qu'il aydoit bien à le
conduyre, car il estoit maistre en ceste science. Une partie
de ceulx qui tenoient les bonnes places commencèrent à les
luy bailler et en faire leur appoinctement avecques luy. Je
ne sçay de ces choses que ce qu'il m'en a compté, car je
n'estoie point sur les lieux. Il print ung parlement avecques
le duc de Bretaigne, qui tenoit une partie des places de la
Basse Normandie, esperant de luy faire habandonner son
frère de tous poinctz. Ilz furent quelque peu de jours ensemble
à Caen, et firent un traité par lequel ladicte ville de Caen
et autres demourèrent ès mains de monsr de Lescun/
avecques quelque nombre de gens payéz; mais ce traictié
estoit si trouble que je croy que l'ung ne l'autre ne 
l'entendit jamais bien. Et s'en alla ledit duc de Bretaigne, et le
roy s'en retourna tirant le chemin vers son frère.
Voyant ledit duc de Normandie qu'il ne povoit resister et
que le roy print le Pont de l'Arche et autres places sur luy,
se delibera de prendre la fuytte et de tirer en Flandres. Le
conte de Charroloys estoit encores à Saint-Trond, en une
petite ville ou pays de Liége, assez empesché, l'armée toute
rompue et deffaicte et en temps d'yver, empeschée contre
les Liégeoys et luy douloit bien de veoir ceste division; car la
chose du monde qu'il desiroit le plus, c'estoit de veoir ung
duc en Normandie, car par ce moyen il luy sembloit le roy
estre afoibly de la tierce partie. Il faisoit amasser gens sur
la Picardye pour mectre dedans Dyeppe. Avant qu'ilz fussent
prestz, celuy qui tenoit ladicte ville de Dyeppe en feïst son
appoinctement avecques le roy. Ainsi retourna au roy toute
ladicte duché de Normandie, sauf les places qui 
demeurèrent à mons+r de Lescun par l'appoinctement faict à Caen.
     % [ CHAPITRE XVI ]
[Retraite de Charles de France en Bretagne] #
Ledit duc de Normandie, comme j'ay dit, s'estoit 
deliberé ung coup de fuyr en Flandres; mais sur l'heure se/
reconcilièrent le duc de Bretaigne et luy, congnoissans
tous deux leurs erreurs et que par division se perdent
toutes les bonnes choses du monde. Et si est presque
impossible que beaucoup grans personnaiges ensemble et de
semblable estat se puissent longuement entretenir, sinon
qu'il y ait chef par dessus tous; et si seroit besoing que
cestuy-là fust saige et bien estimé pour avoir l'obeyssance
de tous. J'ay veü beaucoup d'exemples de ceste matière à
l'oeil, et ne parle pas par ouyr dire; et sommes bien subjectz
à nous diviser ainsi à nostre dommaige, sans avoir grant
regard à la consequence qui en advient. Et presque ainsi en
ay veü advenir par tout le monde; et me semble que ung
saige prince ayant povoir de dix mil hommes et façon de
les entretenir est plus à craindre et estimer que ne seroient
dix qui auroient chascun six mil tous alliéz et confictz 
ensemble, pour autant que, des choses qui sont à desmesler
et à accorder entre eulx, la moytié du temps se pert avant
qu'il y ait rien conclud ne accordé.
Ainsi se retira ledit duc de Normandie en Bretaigne,
povre, deffaict et habandonné de tous ces chevaliers qui
avoyent esté au roi Charles et avoyent fait leur 
appoinctement avec le roy, et myeulx appoinctéz de luy que jamais
n'avoient esté du roy son père.
Les deux ducz dessusdictz estoient saiges après le coup/
(comme l'on dit des Bretons) et se tenoient en Bretaigne.
Ledict seigneur de Lescun, le principal de leurs serviteurs,
avoit maint ambassade allant et venant au roy et à eulx
deux, au roy d'eulx, au conte de Charrolois, depuis duc de
Bourgogne, et de luy à eulx, du roy audict duc de 
Bourgongne et de luy au roy, les ungs pour sçavoir nouvelles, les
autres pour fortraire gens et pour toutes mauvaises 
marchandises, soubz umbre de bonne foy. Aucuns y allèrent
par bonne intention pour cuyder pacifier les choses. Mais
c'est grant folie à ceulx qui se estiment si bons et si saiges
que de penser que leur presence peut pacifier si grans
princes et si subtilz comme estoient ceulx-cy et tant 
entenduz à leurs fins, et veü especiallement que de l'ung costé
ne de l'autre ne s'offroit nulle raison. Mais il y a de bonnes
gens qui ont ceste gloire qu'il leur semble qu'ilz 
conduyroient des choses là où ilz n'entendent riens, car 
quelquefois leurs maistres ne leur descouvrent point leurs secrettes
pensées.
La compaignie de telz, que je dy, est que le plus souvent
ne vont que pour parer la feste, et souvent à leurs despens.
Et va tousjours quelque humblet qui a quelque marché à
part. Ainsi au moins l'ay-je veü par toutes ces saisons dont
je parle et de tous les costéz. Et aussi bien comme j'ay dit
que les princes doyvent estre saiges à regarder à quelz gens
ilz baillent leurs besongnes entre mains, aussi bien devroient
penser ceulx qui vont dehors pour eulx de s'entremettre
de telz matières; et qui pourroit s'en excuser et ne s'en/
empescher point, sinon que on veïst que eulx mesmes y 
entendissent bien et eussent affection à la matière, seroit
bien saige. Et ay congneü beaucoup de gens de bien se y
trouver bien empeschéz et troubléz.
J'ay veü princes de deux natures : les ungs si subtilz et
si très suspessonneux, que l'on ne sçavoit comment vivre
avecques eulx et leur sembloit tousjours que on les 
trompoit; les autres se fyoient de leurs serviteurs assez, mais si
lourdz et si peu entendans à leurs besongnes qu'ilz ne
sçavoient congnoistre qui leur faisoit ou bien ou mal. Et
ceulx-là sont incontinent muéz d'amour en hayne et de hayne
en amour. Et combien que de toutes les deux sortes s'en
treuve bien peu de bons ne là où il y ait ne grand fermeté
ne grand seürté, toutesfoys j'aymeroys mieulx tousjours vivre
soubz les saiges que soubz les folz, pour ce qu'il y a plus
de façon et manière d'en povoir eschapper et d'acquerir leur
grace : car avecques les ignorans ne scet-on trouver nul
expédient, pour ce que avec eulx ne fait l'on riens, mais
avecques leurs serviteurs fault avoir affaire. Toutesfois il
fault que chascun les serve et obeysse aux contrées où ilz se
tiennent, car on y est tenu et aussi contrainct.
Mais, tout bien regardé, nostre seulle esperance doit estre
en Dieu, car en cestuy-là gist toute nostre fermeté et toute
bonté, qui en nulle chose de ce monde ne se pourroit 
trouver; mais chascun de nous le congnoist tard, et après ce
que en avons eu besoing. Toutesfois vault encores myeulx
tard que jamais.
  
     % [ LIVRE II ]
     [ CHAPITRE I ]
S'ensuyt le commencement des guerres qui furent
entre le duc de Bourgongne et les Liégeoys. #
Ainsi se passèrent aucunes années durant lesquelles le
duc de Bourgongne avoit guerre chascun an avecques les
Liégeoys. Quant le roy le veoit empesché, il essayoit à faire
quelque nouveaulté contre les Bretons, en faisant quelque
peu de confort aux Liégeoys. Tantost le duc de Bourgongne
se tournoit contre luy pour secourir ses aliéz,
ou eulx mesmes faisoient quelque traictié ou quelque
trefve.
En l'an mil quatre cens soixante six, fut prins Dinant,
assise ou pays de Liége (ville très forte de sa grandeur et
très riche à cause d'une marchandise qu'ilz faisoient de ces
ouvraiges de cuyvre qu'on appelle dynanderie, qui sont,
en effect, potz et pesles et choses semblables), par ledict duc
de Bourgongne, dès avant le trespas de son père le duc 
Philippes, lequel trespassa ou moys de juing l'an mil quatre cens
soixante sept. Et se fist mener ledict duc Philippes de/
Bourgongne en sa grant vieillesse en une lictière, tant
avoit de hayne contre eulx pour les grans cruaultéz dont
ilz usoient contre ses subjectz en la conté de Namur, et par
especial contre ceulx de Bouvynies, une petite ville
assise à un quart de lieue près dudit lieu de Dynant, et n'y
avoit que la rivière de Meuse entre deux. Et n'y avoit
guères que lesdictz de Dynant y avoient tenu le siège, la
rivière entre deux, l'espace de huyct mois, et faict plusieurs
cruaultéz ès environ; et tiroient de deux bombardes et
autres pièces de grosse artillerie continuellement durant
ce temps au travers des maisons de ladicte ville de 
Bouvynies et contraignoient les pouvres gens de eulx cacher en
leurs caves et y demourer.
Il n'est creable la hayne que avoient ces deux villes l'une
contre l'autre; et si ne faisoient guères de mariages de
leurs enfans, sinon les ungs avecques les autres, car ilz
estoient loing de toutes autres bonnes villes. 
L'an precédent de la destruction dudict Dynant, qui fut la saison que
le conte de Charroloys estoit revenu de devant Paris, où
avoit esté avec les autres seigneurs de France, comme avez
ouy, ilz avoient faict ung appointement avec ledict seigneur/
et paix et luy donnèrent certaine somme d'argent. Et
s'estoient separéz de la cité du Liége et fait leur faict à part,
qui est le vray signe de la destruction d'un pays, quant
ceulx qui se doyvent tenir ensemble se separent et se 
habandonnent. Je le dy aussi bien pour les princes et 
seigneurs allyéz ensemble, comme pour villes et 
communautéz; mais pour ce qu'il me semble que chascun peut
avoir veü et leü de ces exemples, je m'en tais. Or est à 
noter que le roy Loys, nostre dit maistre, a myeulx sceü
entendre cest art de separer les gens que nul autre prince
que jamais je congneü et n'espargna l'argent ne ses biens
ne sa peine, et non point seulement envers les maistres, mais
aussi bien envers les serviteurs.
Ainsi ceulx de Dynant se commancèrent tost à repentir de
cest appoinctement dessusdict, et feïrent cruellement mourir
quatre de leurs principaulx bourgeois qui avoient fait ledict
traictié. Et recommancèrent la guerre en ceste conté de
Namur, tant pour ces raisons que pour la sollicitation que
faisoient ceulx de Bouvynies. Le siège y fut mys par le duc
Philippes; mais la conduycte de l'armée estoit à son filz; et
y vint le conte de Sainct Pol, connestable de France, à leur
secours, partant de sa maison, et non pas par auctorité du
roy ny avecques ses gens d'armes, mais amena de ceulx
qu'il avoit amasséz ès marches de Picardye.
Orguilleusement feïrent une saillie ceulx de dedans à leur
grant dommage. Le viiiè jour après furent prins d'assault,/
après avoir esté bien battuz, et n'eurent leurs amys loisyr
de penser s'ilz leur ayderoient. Ladicte ville fut bruslée et
rasée; les prisonniers, jusques à huyt cens, noyéz devant
Bouvynies, à la grant requeste de ceulx de Bouvynies. Je
ne sçay si Dieu l'avoit ainsi permys pour leur grand 
mauvaistié, mais la vengeance fut cruelle sur eulx.
Le lendemain que la ville fut prinse, arrivèrent les 
Liégeoys en grande compaignie pour les secourir contre leur
promesse, car ilz s'estoient separéz d'eulx par 
appoinctement, comme ceulx de Dynant s'estoient separéz de la
cité. Le duc Philippes se retyra pour son ancien aage, et
son filz et toute son armée se tyra au devant des Liégeoys.
Nous les recontrasmes plus tost que ne pensions : car,
par cas d'adventure, nostre avant-garde se esguara par
faulte de ses guydes, et les rencontrasmes avecques la 
bataille où estoient les principaulx chefs de l'armée. Il estoit
jà sur le tard; toutesfois on se apprestoit de les assaillir.
Sur cela, vindrent gens depputéz par eulx au conte de 
Charroloys, qui requisrent que, en l'honneur de la Vierge Marie
dont il estoit la veille, il voulsist avoir pitié de ce peuple,
en excusant leur faulte au myeulx qu'ilz peürent.
Lesditz Liégeoys tenoient contenance de gens qui desirent
la bataille et toute opposite de la parolle de leur 
embassadeur. Toutesfois, après estre alléz et tournéz deux ou trois
foys, fut accordé par eulx entretenir la paix de l'an 
precédent et bailler certaine somme d'argent; et, pour/ 
seüreté de tenir cecy myeulx que ce qui estoit passé, 
promisdrent bailler trois cens ostaiges nomméz en ung rolle
par l'evesque du Liége et autres ses serviteurs estans en
l'armée et les livrer dedans le lendemain huyt heures.
Ceste nuyct estoit l'ost des Bourguygnons en grand doubte,
car il n'estoit en riens cloz ny fort et separé et en lieu
propice pour les Liégeois, qui tous estoient gens de pied et
congnoissans le pays mieulx que nous. Aucuns d'eulx
eurent envye de nous assaillir, et mon advis est qu'ilz en
eussent eu du meilleur. Ceulx qui avoient traicté l'accord
rompirent cette entreprise.
Dès que le jour apparut, tout nostre ost s'assembla et les
batailles bien ordonnées; le nombre grand comme de trois mil
hommes d'armes, que bons que mauvais, et douze ou treize
mille archiers et d'autre gens de pied beaucoup du pays 
voysin. On tira droit à eulx pour recevoir les ostages ou pour
les combattre, s'il y avoit faulte. Nous les trouvasmes jà 
separéz, et se departoyent par bendes et en desordre, comme
peuple mal conduyt. Il estoit jà près de heure de midy, et
n'avoyent point baillé les ostages.
Le conte de Charroloys demanda au mareschal de 
Bourgongne, qui estoit là, s'il leur devoit courre sus ou non. 
Ledict mareschal respondit que ouy et qu'il les povoit desfaire
sans peril, à quoy ne devoit dissimuler, veü que la faulte
venoit d'eulx. Après, en demanda au seigneur de Contay, que
plusieurs fois ay nommé, qui fut de ceste oppinion, disant que
jamais n'auroit si beau party, et les luy montra jà separéz par
bendes, comme ilz s'en alloient, et loua fort de ne tarder plus./
Après, en demanda au connestable, conte de Sainct Pol,
qui fut d'oppinion contraire, disant que ce seroit contre son
honneur et promesse de ainsi le faire, disant que tant de
gens ne peuent si tost estre accordéz en telle matière comme
de bailler ostages, et en si grant nombre, et louoit de
renvoyer devers eulx sçavoir leur intention. L'argu de ces trois
nomméz avec ledit conte fut grant et long sur ce different.
De l'ung costé, il veoit ses grans et anciens ennemys 
desfaictz et les veoit sans nulle resistance. D'autre costé, on
l'arguoit de sa promesse. La fin fut qu'on envoyast une
trompette vers eulx, lequel rencontra les ostages qu'on luy
amenoit.
Ainsi passa la chose et s'en retourna chascun en son lieu.
Aux gens d'armes despleüt fort le conseil que avoit donné
le connestable, car ilz veoyent de beaulx butins devant
leurs yeulx. On envoya incontinent une embassade au Liége
pour confirmer ceste paix. Le peuple, qui est inconstant,
leur disoit à toute heure que on ne les avoit ozé 
combattre, et leurs tirèrent coulevrines à la teste et leur
feïrent plusieurs rudesses.
Le conte de Charroloys s'en retourna en Flandres. En
ceste saison mourut son père, auquel il fist très grand
et solennel office et obsèque à Bruges; et signifia la mort
dudit seigneur au roy./
     % [ CHAPITRE II ]
[Campagne de Charles le Téméraire
contre les Liégeois] #
Tousjours se traictoient choses secrettes et nouvelles
entre les princes. Le roy estoit si iré contre le duc de 
Bourgogne et le duc de Bretaigne que merveilles. Et avoient 
lesditz ducz grand peine pour avoir nouvelles les ungs des
autres : car souvent avoient empeschement leurs 
messaigiers et, en temps de guerre, failloit qu'ilz vinssent par
mer; et, pour le moins, failloit que de Bretaigne passassent
en Angleterre et puis par terre jusques à Douvres et passer
à Calaix; ou, s'ilz venoient par terre le droit chemin, ilz 
venoyent en grant peril.
En toutes ces années et autres subsequentes des differens
qui ont duré environ vingt années ou plus, les unes en
guerres, les autres en trefves et dissimulations, que chascun
des princes comprenoit par la trefve ses alliéz, a fait Dieu
ce bien au royaulme de France, que les guerres et divisions
au pays d'Angleterre estoient encores en nature qui 
povoient estre commancées quinze ans par avant, où il y a eu
de grandes et cruelles batailles, et maint homme de bien
fait mourir. Et tous disoyent qu'ilz estoient traistres, à cause
qu'il y avoit deux maisons qui pretendoient à la couronne
d'Angleterre : c'est assavoir la maison de Lanclastre et la/
maison d'Iort. Et ne fault pas doubter que, si les Angloys
eussent esté en l'estat qu'ilz avoient esté autresfois, que ce
royaulme eust eu beaucoup d'affaires.
Tousjours taschoit le roy à venir à fin de Bretaigne plus
que à autre chose, car il luy sembloit que c'estoit chose plus
aysée à conquerir et de moindre deffence que n'estoit ceste
maison de Bourgongne, et aussi que c'estoient ceulx qui
recueilloient ses malvueillans, comme son frère et autres,
et qui avoient les intelligences dedans le royaulme. Et pour
ceste cause praticquoit fort le duc de Bourgongne Charles
pour luy faire consentir par plusieurs offres et par plusieurs
marchéz qu'il les voulsist habandonner, et par ce moyen
luy habandonneroit aussi les Liégeoys et autres ses 
malveillans; ce qui ne se peüt accorder; mais alla ledict duc
de Bourgongne de nouveau sur les Liégeoys, qui luy
avoient rompu la paix et prins une ville appellée Huy et
chassé ses gens dehors et pillé ladicte ville, nonobstant les
ostaiges qu'ilz avoyent bailléz l'an precedent en peine 
capitalle ou cas qu'ilz rompissent les traictiéz et aussi sur
peine de grant somme d'argent. Il assembla son armée 
environ Louvain, qui est ou pays de Brabant et sur les
marches du Liége.
Là arrivèrent devers luy le conte de Sainct Pol,/
connestable de France, qui pour lors s'estoit de tous pointz reduyt
au roy et se tenoit avecques luy; et, avecques le cardinal
Balue et autres envoyéz, signifièrent audit duc de 
Bourgongne comme les Liégeoys estoient alliéz du roy et 
comprins en sa trefve, et l'advertissant qu'il leur donneroit
secours en cas que le duc de Bourgongne les assaillist.
Toutesfois offrirent que, s'il vouloit consentir que le roi
peüst faire la guerre en Bretaigne, que ledict seigneur le
laisseroit faire avec lesdictz Liégeoys. Leur audience fut
courte et en publicque et ne demourèrent que ung jour.
Ledict duc de Bourgongne disoit pour excuse que lesdictz
Liégeoys l'avoient assailly et que rompture de la trefve 
venoit d'eux et non pas de luy et que pour telles raisons ne
devoit habandonner ses alliéz. Les dessusdictz 
embassadeurs furent despechéz. Comme ilz voulurent monter à
cheval, qui estoit le lendemain de leur venue, leur dist tout
hault qu'il supplioit au roy non vouloir riens entreprendre
sur le pays de Bretaigne. Ledict connestable le pressa,
disant : << Monseigneur, vous ne choysissez point, car vous
prenez tout et voulez faire la guerre à vostre plaisir à noz
amys et nous tenir en repoz sans ozer courre sus à noz 
ennemys, comme vous faictes aux vostres. Il ne se peult faire
ne le roy ne le souffriroit point. >>/
Ledict duc print congié d'eulx en leur disant : << Les 
Liégeois sont assembléz et me attendz de avoir la bataille
avant qu'il soit trois jours. Si je la perdz, je croy bien que
vous en ferez à vostre guyse; mais aussi, si je la gaigne,
vous laisserez en paix les Bretons. >> Et après monta à 
cheval, et lesdictz embassadeurs allèrent en leurs logeïs 
s'aprester pour eulx en aller. Et luy, party dudict lieu de Louvain
en armes et à très grosse compaignie, alla mectre le siège 
devant une ville appellée Sainct Trond. Son armée estoit très
grosse, car tout ce qui estoit peü venir de Bourgongne 
s'estoit venu joindre avecques luy. Et ne luy vëyz jamais tant
de gens ensemble, à beaucoup près.
Ung peu avant son partement avoit mis en deliberation
s'il feroit mourir ses ostaiges ou qu'il en feroit. Aucuns 
oppinèrent qu'il les feïst mourir tous, et par especial ledict 
seigneurs de Contay, dont plusieurs fois ay parlé; et jamais ne
l'ouy parler si mal ne si cruellement que ceste fois. Et pour
ce est bien necessaire à ung prince d'avoir plusieurs gens à
son conseil, car les plus saiges errent aucunes fois très 
souvent; ou pour estre passionnéz aux matières de quoi l'on
parle ou par amour ou par hayne ou pour vouloir dire 
l'opposite d'un autre, et aucunes fois pour la disposition des
personnes : car on ne doit point tenir pour conseil ce qui se
fait après disner. Aucuns pourroient dire que gens faisans
aucunes de ces faultes ne devroient estre au conseil d'ung
prince. A quoy fault respondre que nous sommes tous
hommes, et qui les vouldroit cercher telz que jamais ne
faillissent à parler saigement, ne jamais ne se meüssent
plus une fois que aultre, il les fauldroit cercher au ciel, car
on ne les trouveroit pas entre les hommes. Mais en/
rescompense aussy, et y aura tel au conseil qui parlera très 
saigement et très bien qui n'aura accoustumé de ainsi le
faire souvent; et ainsi les ungs radressent les autres.
Retournant à noz oppinions, deux ou trois furent de cet
advis, estimant la grandeur et le sens dudict Contay; car en
tel conseil se treuve beaucoup gens (et en y a assez) qui ne
parlent que après les autres, sans guères entendre aux 
matières, et desirent à complaire à quelcun qui aura parlé, qui
sera homme estant en auctorité. Après, en fut demandé à
monseigneur de Humbercourt, natif d'emprès Amyens, ung
des plus saiges chevaliers et des plus entenduz que je 
congneü jamais, lequel dit que son oppinion estoit que, pour
de touz pointz mectre Dieu de sa part et donner à 
congnoistre à tout le monde qu'il n'estoit cruel ne 
vindicatif, qu'il delivrast tous les trois cens ostaiges; et veü
encores qu'ilz se y estoient mys en bonne intencion et
esperance que la paix se tint, mais que l'on leur dist, au
departir, la grace que ledict duc leur faisoit, leur priant
qu'ilz taschassent à reduyre ce peuple en bonne paix et
que, en cas qu'ilz ne voulsissent à ce entendre, que au
moins eulx, recongnoissans la bonté que on leur faisoit, ne
se trouveroient en guerre contre luy ne leur evesque, lequel
estoit en sa compaignie. Ceste oppinion fut tenue, et
feïrent les promesses les dessusdictz ostaiges en les 
delivrant. Aussy leur fut dit que si nul d'eulx se declairoit en
guerre et fussent prins, qu'il leur cousteroit la teste; et
ainsi s'en allèrent.
Il me semble bon à dire que, après que ledict seigneur de
Contay eut donné ceste cruelle sentence contre ces pouvres
ostaigiers, comme avez ouy, dont une partie d'eulx 
s'estoient mys par vraye bonté, eulx estans en ce conseil, me/
dist en l'oreille ung de la compaignie : << Véez-vous bien
cest homme? Combien qu'il soit bien vieil, si est-il de sa
personne bien sain; mais je ozeroye mectre grant chose
qu'il ne sera point vif d'icy à ung an. Et le diz pour ceste
terrible oppinion qu'il a dicte. >> Et ainsi en advint, car il
ne vesquit guères; mais avant servit bien son maistre
pour ung jour en une bataille dont je parleray cy-après.
Retournant à nostre propoz, vous avez ouy comme, au
partir de Louvain, ledit duc mist le siège devant Sainct
Trond et assortit son artillerie. Dedans la ville estoient
quelque troys mille Liégeoys et ung très bon chevalier qui
les conduysoit, et estoit celluy qui avoit traicté la paix
quant nous trouvasmes au devant d'eulx en bataille en l'an
precédent. Le troysiesme jour après que le siège y fut mys,
les Liégeoys en très grant nombre, comme de trente mille
personnes et plus, que bons que mauvais, tous gens de
pied, sauf environ cinq cens chevaulx, et grand nombre
d'artillerie, vindrent pour lever nostre siège. Sur l'heure
de dix heures du matin se trouvèrent en ung villaige fort
et cloz de marestz une partye, lequel s'appelloit Brustan,
à demye lieue de nous. En leur compaignie estoit 
François Railler, bailly de Lyon, lors embassadeur pour le
roy vers lesdictz Liégeoys. L'alarme vint tost en nostre
ost. Et fault dire vray qu'il avoit esté donné mauvais ordre
d'avoir bons chevaucheurs aux champs, car on n'en fut 
adverty que par les fourrageux qui fuyoient./
Je ne me trouvay oncques en lieu avec ledict duc de
Bourgongne où je luy veïsse donner bon ordre de soy,
excepté ce jour. Incontinent feïst tirer toutes les batailles
aux champs, sauf aucuns qu'il ordonna à demourer au
siège. Et, entre autres, il y laissa cinq cens Angloys. Il mist
sur les deux costéz du villaige bien douze cens hommes
d'armes et, luy, demoura viz à viz, plus loing dudict 
village que les aultres, avecques bien huyt cens hommes
d'armes. Et y avoit grant nombre de gens de bien à pied
avec les archiers, et grant nombre d'hommes d'armes. Et
marcha monsr de Ravastin avecques l'avant-garde dudict
duc, tous gens à pied, comme hommes d'armes et archiers,
et certaines pièces d'artillerie jusques sur le bort de leurs
fosséz, qui estoient grans et parfons et plains d'eaue; et, à
coup de flesches et de canons, furent reculléz, et gaignéz les
fosséz et leur artillerie. Quant le traict fut failly aux nostres,
le cueur revint ausdictz Liégeois qui avoyent leurs picques
longues, qui sont bastons avantageux, et chargèrent sur noz
archiers et sur ceulx qui les conduysoient; et en une trouppe
tuèrent quatre ou cinq cens hommes en ung moment, et
branloient toutes noz enseignes, comme gens presque 
desconfitz. Et sur ce pas fist ledict duc marcher les archiers
de sa bataille, que conduysoit messire Philippes de 
Crevecueur, seigneur des Cordes, et plusieurs autres gens de
bien qui, avecques ung grant hu, assaillirent lesdictz 
Liégeoys, lesquelz en ung moment furent desconfitz./
Les gens de cheval dont j'ay parlé, qui estoient sur les
deux costéz du village, ne povoient mal faire aux Liégeoys
ne aussi ledict duc de Bourgongne de là où il estoit, à
cause des marestz; mais seulement y estoient à l'adventure,
si lesditz Liégeoys eussent rompu ceste avant-garde et 
passéz leurs fosséz jusques au pays plain, de les povoir 
rencontrer. Ces Liégeoys se misdrent à la fuytte tout au long de
ces marestz, et n'estoient chasséz que de gens à pied. Des
gens de cheval qui estoient avec ledict duc de Bourgongne,
il en y envoya une partie pour donner la chasse; mais il
failloit qu'ilz prinsent bien deux lieues de torse pour 
trouver passaige. Et la nuyct les surprint, qui saulva la vie à
beaucoup de Liégeoys. Autres renvoya devant la ville,
pour ce qu'il y ouyt bruyt et doubtoit leur saillie. A la
verité, ilz saillirent trois fois, mais tousjours furent 
reboutéz, et se y gouvernèrent bien les Angloys qui y estoient
demouréz.
Lesdictz Liégeoys, après estre rompuz, se rallièrent ung
peu à l'entour de leur charroy. Ilz tindrent peu. Bien 
mourut quelque six mille hommes, qui semble beaucoup à
toutes gens qui ne veulent point mentir; mais, depuis que
je suis né, j'ay veü en beaucoup de lieux qu'on disoit, pour
ung homme qu'on avoit tué, cent, pour cuyder complaire;
et avecques telz mensonges s'abusent bien aucunes fois les
maistres. Quant n'eust esté la nuyt, il en fust mort plus de
quinze mille./
Ceste besongne achevée et que jà estoit fort tard, le duc
de Bourgongne se retira en son ost et toute l'armée, sauf
mille ou douze cens chevaulx, qui estoient allé passer à
deux lieues de là pour chasser les fuyans; car autrement ne
les eussent peü joindre, pour cause d'une petite rivière.
Ilz ne feïrent pas grant exploit, pour la nuyt. Toutesfois
aucuns en tuèrent et prindrent. Le demourant et la plus
grant compaignye se saulva en la cité. Ce jour ayda bien à
donner l'ordre le seigneur de Contay, lequel peu de jours
après mourut en la ville de Hu et eut assez bonne fin. Et
avoit esté vaillant et sage; mais il dura peu après ceste
cruelle oppinion qu'il avoit donnée contre les Liégeoys 
ostaigiers, dont avez ouy parler cy-dessus.
Dès que ledict duc fut desarmé, appella ung secretaire
et fist escrire unes lettres au connestable et autres qui 
estoient partiz d'avec luy à Louvain, et n'y avoit que quatre
jours, où ilz estoient venuz embassadeurs, comme dit est,
et leur signifia ceste victoire, priant que aux Bretons ne
fust riens demandé.
Deux jours après ceste bataille, changea bien l'orgueil
de ce fol peuple, et pour peu de perte. Mais, à qui ce
soit, est bien de craindre de mectre son estat en hazard
d'une bataille, qui s'en peult passer; car pour petit de
nombre de gens que l'on y pert, si mue-elle les couraiges
des gens de celuy qui pert plus qu'il n'est à croire, tant en/
espoventement de leurs ennemys que en mespris de leur
maistre et de ses privéz serviteurs; et entrent en murmures
et machinations, demandans plus hardiement qu'ilz ne
souloyent et se courroussent quant on leur reffuse. Ung
escu luy servoit plus par avant que après ne feroient trois.
Et, si celuy qui a perdu estoit saige, il ne mectroit de ceste
saison riens en hazard avecques ceulx qui ont fuy, mais
seullement se tiendroit sur ses gardes et essayeroit de 
trouver quelque chose de leger à vaincre, où ilz peüssent estre
les maistres, pour leur faire revenir le cueur et oster la
craincte.
En toutes façons, une bataille perdue a tousjours grand
queue et mauvaise pour le perdant. Vray est que les 
conquerans les doivent cercher, pour abreger leur oeuvre, et
ceulx qui ont les bonnes gens de pied et meilleurs que
leurs voysins, comme nous pourrions aujourduy dire 
d'Angloys ou de Suysses. Je ne le diz pas pour despriser les
autres nations; mais ceulx là ont eu de grans victoires, et
leurs gens ne sont point pour longuement tenir les champs
sans estre exploictéz, comme feroient Françoys ou Italiens,
qui sont plus saiges et plus aiséz à conduyre.
Au contraire, celuy qui gaigne devient en reputation et
estime de ses gens plus grande que devant; son obeyssance
accroist entre tous ses subjectz; on luy accorde en ceste
estime ce qu'il demande; ses gens en sont plus courageux
et plus hardiz. Aussi lesdictz princes s'en mectent aucunes
fois en si grant gloire qu'il leur en meschet par après.
Toutes telles dispositions viennent de Dieu qui donne 
mutation aux choses selon le merite ou desmerite des gens./
Voyans ceulx qui estoient dedans Sainct Trond la 
bataille perdue pour eulx et qu'ilz estoient enferméz tout à
l'envyron, cuydans la desconfiture trop plus grande qu'elle
n'avoit esté, rendirent la ville, laissèrent les armes et 
baillèrent dix hommes à voulenté telz que le duc de 
Bourgongne vouldroit eslire, lesquelz il fist decapiter; et y en
avoit six de ce nombre des ostaiges, que peu de jours avant
avoit delivréz, avecques les condicions que avez entendues
cy-dessus.
Il leva son ost et tira à Thongre, qui attendirent le
siège. Toutesfois la ville ne valloit guères, et aussi, sans se
laisser battre, feïrent semblable composition et baillèrent
dix hommes, entre lesquelz se trouva encores cinq ou six
desdictz ostaiges. Tous dix moururent comme les autres.
     % [ CHAPITRE III ]
[Prise de Liége] #
De là tira ledict duc devant la cité de Liège, en laquelle
ilz estoient en grant murmure. Les ungs vouloient tenir et
defendre la cité, disans qu'ilz estoient peuple assez; et par
especial estoit de cest advis ung chevalier appellé messire
Raz de Lintre. D'autres, au contraire, qui veoyent brusler
et destruire tout le pays, voulurent paix à quelque dommaige
que ce fust./
Ainsy, approchant ledict duc de la cité, quelque peu 
d'ouverture de paix y avoit par menues gens, comme 
prisonniers; et tellement fut conduycte ceste matière par aucuns
des dessusdictz ostaiges, qui faisoient au contraire des 
premiers dont j'ay parlé, et recongneürent la grace que on
leur avoit faicte et menèrent trois cens hommes des plus
grans de la ville en chemise, les jambes nues et la teste,
lesquelz apportèrent audit duc les clefz de la cité et se 
rendirent à luy et à son plaisir, sans rien reserver, sauf le feu et
le pillaige. Et ce jour se y trouva present pour 
ambassadeur monsr de Mouy et ung secretaire du roy appellé
maistre Jehan Prevost, qui venoient pour faire semblables
requestes et commandement que avoit fait le connestable peu
de jours auparavant.
Ledict jour que la reduction fut faicte, cuydant ledict duc
entrer en la cité, y envoya monseigneur de Humbercourt
pour entrer le premier, pour ce qu'il avoit congnoissance
en ladicte cité, à cause qu'il avoit eu administration par les
années qu'ilz avoyent esté en paix. Toutesfois l'entrée luy
fut reffusée pour ce jour, et se logea en une petite abbaye qui
est auprès de l'une des portes; et avoit avecques luy environ
cinquante hommes d'armes. Et tout povoit avoir quelque
deux cens combattans, et je y estoie. Le duc de Bourgongne
luy fist savoir qu'il ne partist point de là, s'il se sentoit/ 
seürement; mais aussi, si le lieu n'estoit fort, qu'il se retirast
devers luy, car le chemin estoit trop mal aisé pour le 
secourir, pour ce que en ce quartier là sont tous rochiers.
Ledict de Humbercourt se delibera de n'en partir point,
car le lieu estoit très fort, et retint avecques luy cinq ou
six hommes de bien de la ville, de ceulx qui estoient venuz
rendre les clefz de la cité, pour s'en ayder comme vous 
entendrez.
Comme vindrent les neuf heures au soir, nous ouysmes
sonner leur cloche, à laquelle ilz se assemblèrent, et
doubta ledict de Humbercourt que ce ne fust pour nous venir
assaillir, car il estoit bien informé que monsr Raz de Lintre
et plusieurs autres ne vouloyent consentir à ceste paix; et
sa suspicion estoit vraye et bonne, car en ce propoz 
estoient-ilz et prestz à saillir.
Ledict seigneur de Humbercourt disoit : << Si nous les
povons amuser jusques à mynuyt, nous sommes eschappéz,
car ilz seront las et leur prendra envye de dormir, et ceulx
qui sont mauvais contre nous prendront la fuytte, voyant
qu'ilz auront failly à leur entreprinse. >> Et, pour pourvoir à
cest expedient, il depescha deux de ces bourgeois qu'il
avoit retenuz, comme je vous ay dit, et leur bailla certains
articles par escript assez amyables. Il le faisoit seullement
peur leur donner occasion de parler ensemble et de gaigner
temps, car ilz avoient de coustume, et ont encores, d'aller
tout le peuple ensemble au palais de l'evesque quant il
survenoit matières nouvelles, et y sont appelléz au son
d'une cloche qui est leans.
Ainsi noz deux bourgeois, qui avoient esté des ostaiges,
et des bons, vindrent à la porte, car le chemin n'estoit pas/
long de deux getz d'arc, et trouvèrent largement gens 
arméz. Les ungs vouloyent que on assaillist, les autres non.
Ilz dirent au maistre de la cité tout hault qu'ilz 
apportoient aucunes choses bonnes par escript de par le 
seigneur de Humbercourt, lieutenant du duc de Bourgongne
en celle marche, et qu'il seroit bon de les aller veoir au
palais. Et ainsi le feïrent. Et incontinent ouysmes sonner
la cloche audict palais : à quoy nous congneüsmes bien que
ilz estoient embesongnéz.
Noz deux bourgeois ne revindrent point; mais au bout
d'une heure ouysmes plus grand bruyt à la porte que
paravant, et y vint beaucoup plus largement gens, et cryoient
par dessus les murs et nous disoient villanies. Lors 
congneüt ledict de Humbercourt que le peril estoit plus grant
pour nous que devant, et despecha arrière ces autres quatre
ostaiges qu'il avoit, portans par escript comme luy, ayant esté
gouverneur de la cité pour le duc de Bourgongne, les avoit
amyablement traictéz et que pour riens ne vouldroit 
consentir leur perdicion, car il n'y avoit guères encores qu'il
avoit esté de l'ung de leurs mestiers, qui estoit des
mareschaulx et des fèvres, et en avoit porté robbe de livrée. Par
quoy myeulx povoient adjouster foy à ce qu'il leur disoit : en
somme que, s'ilz vouloient parvenir au bien de paix et 
saulver leur pays, qu'il failloit que ilz feïssent, après avoir baillé
l'ouverture de la ville, comme ilz avoient promis, des choses
contenues en certain mémoire. Et instruysit bien ces quatre
hommes, lesquelz allèrent à la porte, ainsi que avoient fait
les autres, et la trouvèrent toute ouverte. Les ungs les
recueilloient avecques grosses parolles et grosses menasses; les/
autres furent contens d'ouyr leur charge et retournèrent
arrière au palais. Et tout incontinent ouysmes sonner la
cloche dudit palais, dont nous eusmes très grant joye, et se
estaignit le bruyt que nous avyons ouy à la porte.
Et, en effect, furent long temps à ce palais, jusques à
bien deux heures après mynuyt; et là conclurent qu'ilz 
tiendroient l'apoinctement qu'ilz avoient faict et que, le matin,
bailleroient une des portes audict seigneur de 
Humbercourt. Et chascun d'eulx se retira pour repauser, ainsi que
ledict seigneur de Humbercourt l'avoit deviné. Et tout
incontinent s'enfuyt de la ville ledict messire Raz de Lintre
et toute sa sequelle.
Je n'eusse pas si long temps parlé de ce propoz, veü que la
matière n'est guères grande, si ce n'eust esté pour monstrer
que aucunes fois, avecques telz expediens et habilitéz, qui
procèdent de grant sens, on évite de grans perilz et de
grans dommaiges et pertes.
Le lendemain au point du jour vindrent plusieurs des
ostaiges dire audit seigneur de Humbercourt qu'ilz luy
prioyent qu'il voulsist venir au palais, où tout le peuple
estoit assemblé, et que là voulsist jurer les deux pointz dont
le peuple estoit en doubte, qui estoit le feu et le pillaige,
et que, après, ilz luy bailleroient ung portal. Il le manda au
duc de Bourgongne et y alla. Et, le serment faict, retourna
à la porte; et y feïrent descendre ceulx qui estoient dessus.
Et y mit douze hommes d'armes et des archiers et une 
bannyère du duc de Bourgongne dessus ladicte porte. Et puis alla
à une autre, qui estoit murée, et la bailla entre les mains du/
bastard de Bourgongne, qui estoit logé en ces quartiers,
et une autre au mareschal de Bourgongne; et en bailla une
à ung des gentilz hommes qui estoyent encores avecques luy.
Ainsi ce furent quatre portaulx bien garnyz de gens dudict
duc de Bourgongne et ses bannyères dessus.
Or fault-il entendre que le Liége, en ce temps là, estoit
une des plus puissantes citéz de la contrée, après quatre ou
cinq, et des plus peuplées, et y avoit grant peuple retiré du
pays d'envyron, par quoy n'y paroissoit en riens de la perte
de la bataille. Ilz n'avoient aucune necessité de nulz biens.
Et si estoit en fin cueur d'yver, et les pluyes les plus grandes
qu'il est possible de dire, et le pays de soy tant fangeux et
mol que à merveilles; et estions en grand necessité de vivres
et d'argent, et l'armée comme toute rompue ny n'avoit ledict
seigneur de Bourgongne nulle envye de les assiéger, ne aussi
il n'eust sceü. Et quant ilz eussent attendu deux jours à
eulx rendre, par ceste voye il s'en fust retourné.
Et pour ce je vueil conclure que c'est grant gloire et 
honneur qu'il receüt en ce voyaige; et luy procéda de la grace
de Dieu seullement, contre toute raison, car il ne luy eust
ozé demander le bien qui luy advint. Et, au jugement des
hommes, receüt tous ces honneurs et biens pour la grace et
bonté dont il avoit usé envers ces ostaiges dont vous avez
ouy parler cy dessus. Et le diz voulentiers pour ce que les
princes et autres se plaignent aucunes fois, comme par 
desconfort, quant ilz ont fait bien ou plaisir à quelqu'un, disant
que cela leur procède de malheur et que, pour le temps à
venir, ne seront si legiers ou à pardonner ou faire quelque
liberalité ou autre chose de grace, qui toutes sont choses
appartenantes à leurs offices.
A mon advis, c'est mal parlé et procède de lasche cueur/
à ceulx qui ainsi le font et dyent; car ung prince ou autre
homme qui ne fut jamais trompé ne sçauroit estre que une
beste ne avoir congnoissance du bien et du mal ne quelle
difference il y a. Et, d'avantaige, les gens ne sont pas tous
d'une complexion. Par quoy, par la mauvaistié de ung ou de
deux, ne se doit laisser à faire plaisir à plusieurs, quant on
en a le temps et opportunité. Bien seroye d'advis qu'on eust
bon jugement quelles sont les personnes, car tous ne sont
pas dignes de semblables merites, et à moy presque est
estrange à croire que une personne saige peut estre ingrat
d'un grant benefice quant il l'a receü de quelcun. Et là se
esgareroient bien les princes, car l'accointance d'ung fol
jamais ne prouffita à la longue; et me semble que ung des
plus grans sens que puisse monstrer ung seigneur, c'est de
s'accointer et approcher de luy gens vertueux et honnestes :
car il sera jugé à l'oppinion des gens d'estre de la condicion
de ceulx qu'il tiendra les plus prochains de luy.
Et, pour conclure cest article, me semble que l'on ne se
doit jamais lasser de bien faire, car ung seul, ou le moindre
de tous à qui on ne aura jamais faict bien, fera à 
l'adventure ung tel service et aura telle recongnoissance, qu'il
rescompensera toutes les laschetéz et meschancetéz que
auroient fait tous les autres en cest endroit.
Et ainsi avez veü de ces ostaiges, comme il en y eut aucuns
bons et recongnoissans, et les autres et la pluspart mauvais
et ingratz. Cinq ou six seulement conduysirent cest oeuvre
aux fins et intention dudict duc de Bourgongne./
     % [ CHAPITRE IV ]
[Entrée de Charles le Téméraire
a Liége et a Gand] #
Lequel, l'endemain que les portes eurent esté baillées,
entra en la cité de Liége à grant triumphe, et luy fut abatu
xx brasses de mur et uny le fossé du long de la grand rue.
A l'envyron de luy entrèrent à pied bien deux mille hommes
d'armes arméz de toutes pièces et dix mille archiers, et s'y
demoura largement gens en l'ost. Luy estoit à cheval
avecques les gens de sa maison et les plus grans de l'ost, les
myeulx paréz et accoustréz qu'ilz povoient estre, et ainsi
alla descendre à la grande eglise. Et, pour le vous faire
court, il sejourna aucuns jours en la cité. Il y feïst mourir
v ou vi hommes de ceulx qui avoyent esté de ses ostaiges
et, entre les autres, le messaigier de la ville, lequel il avoit en
grant hayne. Il leur ordonna aucunes loix et coustumes 
nouvelles. Il imposa grans deniers sur eulx, lesquelz il disoit
luy estre deüz à cause des paix et apoinctemens rompuz les
ans precédens.
Il emporta toutes leurs artilleries et armeüres et fist raser
toutes les tours et murailles de la cité, et puis retourna
en son pays, où il fut receü à grant gloire et en grant
obeissance, par especial de ceulx de Gand, qui, paravant
qu'il entrast audict pays de Liége, estoient comme en
rebellion avecques aucunes des autres villes. Mais à ceste/
heure le recueillirent comme vainqueur et furent apportées
toutes les bannyères par les plus notables de la ville au devant
de luy jusques à Brucelles; et ceulx qui les apportoient
vindrent à pied. Et, fut à cause que à l'heure du trespas de
son père il fist son entrée en Gand premier que en nulle
autre ville de son pays, ayant ceste oppinion que c'estoit la
ville de sondict pays où il estoit le plus aymé, et que, à
l'exemple de ceste là, se rengeroient les autres.
Et il disoit vray : car, l'endemain qu'il y fist son entrée,
ilz se misdrent en armes sur le marché et y portèrent ung
sainct, qu'ils ont nommé sainct Lievain, et heurtèrent de la
chasse dudict sainct contre une petite maison appellée la 
maison de la Cuillette, où l'on levoit aucunes gabelles sur le blé,
pour payer aucunes debtes de la ville qu'ilz avoient faictes
pour payer le duc Philippes de Bourgongne quant ilz feïrent
la paix avecques luy, car ilz avoient esté en guerre deux ans
avecques ledict duc. Et, en effect, ilz dirent que ledict sainct
vouloit passer par la maison sans se tordre, et en ung 
moment l'abbatirent.
Ledict duc alla sur le marché et monta en une maison/
pour parler à eulx. Grant partie des notables le attendirent
en passant, luy offrant aller quant et luy. Il les feïst 
demourer devant l'ostel de la ville et qu'ilz l'attendissent; peu à
peu le menu peuple les contraignit d'aller sur le marché.
Estant là ledict duc, il leur commanda qu'ils levassent
ceste chasse et qu'ilz la rapportassent en l'eglise. Aucuns
la levoyent pour luy obéyr, et d'autres la remettoient. Ilz
luy feïrent des demandes contre aucuns particuliers de la
ville touchant deniers. Il leur promist faire justice; et quant
il veït qu'il ne les povoit departir, il se retira en son logeis.
Et eulx demourèrent sur le marché par l'espace de huyt
jours.
L'endemain luy apportèrent articles par lesquelz ils luy
demandoyent tout ce que le duc Philippes leur avoit osté
par ceste paix de Gavre et, entre les autres choses, que
chascun mestier peüst avoir sa bannyère, comme ilz avoient
accoustumé, qui sont lxxii. Pour la doubte en quoy il se
veoit, il fut contraint de leur accorder toutes leurs 
demandes et telz privileiges qu'ilz voulurent. Et dès que
il eut dit le mot, après plusieurs allées et venues, ilz
plantèrent toutes ces bannyères sur le marché, qui ja
estoient faictes, par quoy ils montrèrent bien qu'ils les
eussent prinses oultre son vouloir, quant il ne les eust 
accordées.
Il avoit bonne oppinion de dire que les autres villes
prendroient exemple à son entrée qu'il feroit à Gand, car/
plusieurs firent rebellion à son exemple, comme de tuer
officiers et autres excès. Et s'il eust creü le proverbe de
son père, il n'eust point esté ainsi deceü, lequel disoit que
ceulx de Gand aymoient bien le filz de leur prince, mais
le prince non jamais. Et, à dire la verité, après le peuple de
Liége, il n'en est nul plus inconstant. Une chose ont-ilz assez
honneste, selon leur mauvaistié : car à la personne de leur
prince ne toucheroient-ilz jamais, et les bourgeois et les
notables sont très bonnes gens et très desplaisans de la 
follie du peuple.
Il avoit faillu que ledict duc eust dissimulé toutes ces
desobeissances pour non avoir guerre à ses subjectz et aux
Liégeoys ensemble; mais il faisoit bien son compte que, s'il
luy prenoit bien au voyage qu'il faisoit, qu'il les rameneroit
bien à raison; et ainsi en advint. Car, comme j'ay desja dit,
ilz apportèrent au devant de luy toutes les bannyères jusques
à Brucelles à pied et tous les privilleiges et les lettres qu'ilz
luy avoient faict signer au partir qu'il feït de Gand; et, en
une grant assemblée, en la grant sale de Brucelles, où il y
avoit beaucoup d'embassadeurs, luy presentèrent lesdictes
bannyères et semblablement tous les privilleiges pour en
faire à son plaisir.
Ses officiers d'armes, par son commandement, ostèrent
lesdictes bannyères des lances en quoy ilz estoient, et
furent toutes envoyées à Boulongne sur la Mer, à dix
lieues de Calais. Et là estoient celles qui leur furent ostées
du temps de son père le duc Philippes, après les guerres
qu'il avoit eues avecques eulx, où il les avoit vaincuz et
subjuguéz. Le chancellier dudict duc print tous leurs 
privileiges et en cassa ung qu'ilz avoyent, qui estoit touchant
leur loy. Car en toutes les autres villes de Flandres le prince/
renouvelle tous ceulx de la loy chascun an et fait ouyr leurs
comptes; mais à Gand, pour ce privileige, il ne pouvoit créer
que quatre hommes, et ceulx là faisoient le demourant, qui
sont vingt et deux, car en tout sont xxvi eschevins. Quant
ceulx qui sont de la loy des villes sont bons pour le conte
de Flandres, il est ceste année là en paix, et luy accordent
voulentiers ses requestes; et au contraire, quant lesdictes loix
ne sont bonnes, il y survient voluntiers des novalitéz. Oultre,
ilz payèrent trente mil florins audict duc et six mil pour
ceulx qui estoient à l'entour de luy et bannyrent aucuns de
leur ville. Tous leurs autres privileiges furent renduz. Toutes
les autres villes se pacifièrent pour argent, car ilz n'avoient
riens entreprins contre luy.
Et à toutes choses povez bien veoir le bien qui advient
d'estre vainqueur et aussi le dommaige d'estre vaincu. Par
quoy on doit bien craindre de se mectre au hazard d'une
bataille qui n'y est contrainct et, si force est que on y
vienne, mectre avant le coup toutes les doubtes dont on se
peult adviser. Car voulentiers ceulx qui font les choses en
craincte donnent les bonnes provisions et plus souvent
gaignent que ceulx qui y procèdent avec grant orgueil, 
combien que, quant Dieu y veult mectre la main, riens n'y vault.
Et estoient ces Liégeoys icy excommuniéz, cinq ans avoit,
pour le different de leur evesque dont ne faisoient nulle
estime, mais continuoient en leur folle et mauvaise 
oppinion, sans qu'ilz eussent sceü dire qui les mouvoit, fors trop
de biens et grant orgueil. Et usoit ledict roy Loys d'ung mot,
à mon gré bien saige, où il disoit que, quant orgueil 
chevauche devant, que honte et dommaige suyt de bien près.
Et de ce peché n'estoit il point entaché./
Ces choses ainsi faictes, se retira ledict duc à Gand, où il
y fut fait une entrée de grand despence. Et y entra en armes.
Et luy feïrent ceulx de la ville une saillye aux champs, pour
mectre hors ladicte ville ou dedans gens à son plaisir. 
Plusieurs embassadeurs du roy y vindrent et de luy allèrent au
roy. Semblablement luy en venoit de Bretaigne et aussi y
en envoyoit. Ainsi se passa cest yver. Et taschoit tousjours
fort le roy de faire consentir ledict duc qu'il peüst faire à
son plaisir de ce qui estoit en Bretaigne et faire audict duc
aucuns partiz en rescompence. Cela ne se povoit accorder;
dont il desplaisoit au roi, veü encores ce qui estoit advenu
aux Liégeois ses alliéz.
     % [ CHAPITRE V ]
Comment le roy feït la guerre en Bretaigne
au duc de Bretaigne et au duc de Normandie,
son frère, qui s'estoit retiré audict pays
de Bretaigne, et de l'appointement qui s'en ensuyvit. #
Finablement, dès que fut venu l'esté, ne peüt le roy plus
avoir de pacience et entra en Bretaigne, ou ses gens pour
luy, et print deux petitz chasteaux, l'ung appellé Chantossé
et l'autre Anseniz. Incontinent vindrent ces nouvelles 
audit duc de Bourgongne, qui fut fort sollicité et prié des ducz
de Normandye et de Bretaigne. A toute dilligence fist son
armée et escripvit au roy, luy suppliant qu'il se voulsist/
deporter de ceste entreprinse, veü qu'ilz estoient comprins
en sa trefve et ses alliéz. N'ayant responce à son plaisir,
ledict duc se mist aux champs près la ville de Peronne, avec
grant nombre de gens. Le roy estoit à Compiengne, et son
armée tousjours en Bretaigne.
Comme ledict duc eut sejourné trois ou quatre jours,
vint, de par le roi, le cardinal Ballue, embassadeur, qui peu
y arresta et fist aucunes ouvertures, disant audict duc que
ceulx qui estoient en Bretaigne pourroient bien accorder
sans luy. Tousjours estoient les fins du roy de les separer.
Tost fut depesché ledict cardinal et luy fut fait honneur et
bonne chère; et s'en retourna avec ces parolles que ledict
duc ne s'estoit point mys aux champs pour grever le roy ny
faire guerre, mais seulement pour secourir ses alliéz; et n'y
avoit que doulces parolles d'ung costé et d'autre.
Incontinent après le partement dudict cardinal, arriva 
devers ledict duc ung herault appellé Bretaigne, et luy apporta
lettres des ducz de Normandie et de Bretaigne, contenans
comme ilz avoient faict paix avecques le roy et renoncé à
toutes les alliances, et nomméement à la sienne, et que,
pour tous partaiges, devoit avoir ledict duc de Normandie
soixante mille livres de rente et renoncer au partaige de
Normandie, qui naguères luy avoit esté baillé. De cecy
n'estoit point trop contant ledict monsr Charles de France;
mais il estoit force qu'il dissimulast.
Bien fort esbahy fut ledict duc de Bourgongne de ces
nouvelles, veü qu'il ne s'estoit mys aux champs que pour
secourir les ducz dessusdictz, et fut en très grant dangier
ledict herault; et cuyda ledict duc, pour ce qu'il estoit passé/
par le roy, qu'il eust contrefait ces lettres. Toutesfois il eut
les semblables lettres par autre lieu.
Il sembla bien lors au roy qu'il estoit à la fin de son 
intencion et que aiséement il gaigneroit ledict duc à 
semblablement habandonner lesdictz ducz dessus nomméz. Et
commancèrent à aller messaiges secretz de l'un à l'autre; et
finablement donna le roy audict duc de Bourgongne six
vingtz mille escuz d'or, dont il paya la moytié contant,
avant se lever du champ, pour les despens qu'il avoit faictz
à mectre sus l'armée.
Ledict duc envoya devers ledict seigneur ung sien varlet de
chambre appellé Jehan Boscise, homme fort privé de luy.
Le roy y print grant fiance et eut vouloir de parler audict duc,
esperant le gaigner de tous pointz à sa volunté, veü les 
mauvais tours que les deux ducz dessusdictz luy avoient faictz, et
veü aussi ceste grant somme d'argent qu'il luy avoit donné, et
en manda quelque chose audict duc par ledict de Bosuse,
et envoya avecques luy de rechef ledict cardinal Ballue et
messire Taneguy du Chastel, gouverneur de Rossillon,
monstrans par leurs parolles que le roy avoit très grant desir
que ceste veüe se feïst. Ilz trouvèrent ledict duc à Peronne,
lequel n'en avoit point trop d'envye, pour ce que encores
les Liégeois faisoient signe de se vouloir rebeller, à cause
de deux embassadeurs que le roy leur avoit envoyé pour
les solliciter de ce faire avant ceste trève, qui estoit prinse
pour peu de jours, avec les deux ducs et tous autres alliéz./
A quoy respondirent lesdictz Liégeois ausdictz 
embassadeurs qu'ilz ne le oseroient faire, veü qu'il les avoit 
destruictz l'an passé et abbattu leurs murailles, et quant ilz
verroient cest appoinctement, si leur en passeroit le vouloir,
si aucun en avoient eu. Toutesfois finablement fut 
conclud que le roy viendroit à Peronne, car tel estoit son 
plaisir. Et luy escripvit ledict duc une lettre de sa main 
portant seüreté d'aller et tourner bien ample. Ainsi partirent
lesdictz ambassadeurs et allèrent devers le roy qui estoit à
Noyon. Ledit duc, cuydant donner ordre au faict du Liége,
feït retirer l'evesque du Liége pour lequel estoit tout ce
debat audict pays; et se retira avecques luy le seigneur de
Humbercourt, lieutenant dudict duc au pays, et plusieurs
autres.
     % [ CHAPITRE VI ]
Comment le roy alla a Peronne
pour veoir le duc de Bourgongne et de l'arrest
qu'il eut audict Peronne
et comme ledict duc le contraignit d'aller
en Liége avecques luy. #
Vous avez entendu par quelle manière avoit esté conclud
que le roy viendroit à Peronne. Et ainsi le fist, et n'amena
nulle garde, mais vouloit venir de tous poinctz à la garde
et seüreté dudict duc. Et voulut que monsr des Cordes luy/
vint au devant avecques les archiers dudict duc, à qui il
estoit pour lors, et pour le conduyre. Ainsi fut faict. Peu
de gens vindrent avec luy. Toutesfois y vindrent de grans
personnaiges, comme le duc de Bourbon, son frère le 
cardinal de Bourbon, le conte de Sainct Pol, connestable, qui
en riens ne s'estoit meslé de ceste venue, mais luy en 
desplaisoit, car pour lors le cueur luy estoit creü et ne se
trouvoit pas humble envers ledict duc comme autresfois, et
pour ceste cause n'y avoit nulle amour entre les deux. Aussi
y vint le cardinal Ballue, le gouverneur de Rossillon et
autres.
Comme le roy approcha de la ville de Peronne ledict duc
luy alla au devant, bien fort accompaigné, et l'amena en la
ville et le logea chez le receveur, qui avoit belle maison, et
près du chasteau; car le logeïs dudict chasteau ne valloit
riens et y en avoit peu.
La guerre entre deux grans princes est bien aisée à 
commencer, mais très mal aisée à rapaiser, pour les choses
qui y adviennent et qui en dependent; car maintes 
dilligences se font de chascun costé pour grever son ennemy,
qui si soudainement ne se peuent rapeller, comme avoient
fait ces deux princes qui avoient entreprins ceste veüe si
soudain, sans advertir leurs gens qui estoient au loing;
lesquelz accomplissoient de tous les costéz les charges que
leurs maistres leur avoient baillées.
Le duc de Bourgongne avoit mandé l'armée de 
Bourgongne, où, pour ce temps là, avoit grant noblesse. Avecques
eulx venoient monseigneur de Bresse, l'evesque de/ 
Genefve, le comte de Romont, tous frères, enfans de la maison
de Savoye (car Savoysiens et Bourguygnons de tous temps
s'entrayment bien fort), et aussi aucuns Allemans qui 
confinent tant en Savoye que en la conté de Bourgongne et
estoient en ceste bende. Or fault entendre que le roy avoit
autresfois tenu ledict seigneur de Bresse en prison, à cause
de deux chevaliers qu'il avoit fait tuer en Savoye : pourquoy
n'y avoit pas grant amour. En ceste compaignie estoit
encores monseigneur du Lau (que le roy semblablement
avoit long temps tenu prisonnier, après avoir esté très 
prochain de sa personne, et puis s'estoit eschappé de la prison
et retiré en Bourgongne) et messire Poncet de Rivières et le
seigneur d'Urfé, depuis grant escuyer de France.
Et toute ceste bende dont j'ay parlé arriva auprès de 
Peronne, comme le roy entroit. Et entra ledict de Bresse et les
troys dont j'ay parlé en la ville de Peronne, portans la croix
Sainct André, et cuydoient venir à temps pour accompaigner
ledict duc de Bourgongne quant il iroit au devant du roy.
Mais ilz vindrent ung peu tard. Ilz entrèrent tout droit en la
chambre dudict duc, luy faisant reverence, et porta monsr de
Bresse la parolle, suppliant audict duc que les trois dessus
nomméz vinsent en sa seüreté, nonobstant la venue du roy,
ainsi comme il leur avoit esté accordé en Bourgongne et 
promis à l'heure qu'ilz y arrivèrent, et aussi qu'ilz estoient prestz
à le servir envers tous et contre tous. Laquelle requeste ledict
duc leur octroya de bouche et les remercya. Le demourant
de ceste armée, que avoit conduycte le mareschal de 
Bourgongne, se logea aux champs, comme il fut ordonné. Ledict/
mareschal ne vouloit point moins de mal au roy que les autres
dont j'ay parlé, à cause de la ville d'Epinal assise en Lorraine,
qu'il avoit autresfois donné audict mareschal, et depuis la
luy osta pour la donner au duc Jehan de Calabre, duquel
assez de fois a esté parlé en ces presens memoires.
Tost fut le roy adverty de l'arrivée de tous ces gens dessus
nomméz et de l'abillement en quoy ilz estoient arrivéz. Et
en entra en grand paour, et envoya prier le duc de 
Bourgongne qu'il peüst loger au chasteau et que tous ceulx-là qui
estoient venuz estoient ses malveillans. Ledict duc en fut très
joyeux, et luy fit faire son logis et l'asseüra fort de n'avoir
nulle doubte.
Grant follie est à ung prince de se soubmettre à la 
puissance d'un autre, par especial quant ilz sont en guerre, et
est grant advantaige aux princes d'avoir veü des hystoires en
leur jeunesse, èsquelles voyent largement de telles 
assemblées et de grans fraudes et tromperies et parjuremens que
aucuns des anciens ont fait les ungs vers les autres et prinz
et tuéz ceulx qui en telles seüretéz s'estoient fiéz. Il n'est pas
dit que tous en ayent usé, mais l'exemple d'ung est assez
pour en faire saiges plusieurs et leur donner vouloir de se
garder.
Et est, ce me semble (ad ce que j'ay veü par 
experience de ce monde, où j'ay esté autour des princes 
l'espace de dix huit ans ou plus, ayant clère congnoissance
des plus grandes et secrètes matières qui se soient traictées/
en ce royaulme de France et seigneuries voysines), l'ung des
grandz moyens de rendre ung homme saige d'avoir leü les
hystoires anciennes et apprendre à se conduyre et garder et
entreprendre saigement par les hystoires et exemples de noz
predecesseurs. Car nostre vie est si briefve qu'elle ne suffit
à avoir de tant de choses experience.
Joinct aussi que nous sommes diminuéz d'aage, et que la
vie des hommes n'est si longue comme elle souloit ny les
corps si puissans, semblablement que nous sommes affoibliz
de toute foy et loyaulté les ungs envers les autres. Et ne 
sauroie dire par quel lien on se puisse asseürer les ungs des
autres, et par especial des grans, qui sont asses enclins à
leur voulenté sans regarder autre raison; et, qui pis vault,
sont le plus souvent environnéz de gens qui n'ont l'oeil à
nulle chose que à complaire à leurs maistres et à leur louer
toutes leurs oeuvres, soient bonnes ou mauvaises. Et si 
quelcun se treuve qui vueille myeulx faire, tout se trouvera
brouillé.
Encores ne me puis-je tenir de blasmer les seigneurs
ignorans. Environ tous seigneurs se trouvent voulentiers
quelques clercs et gens de robbe longue, comme raison est;
et y sont bien seans quant ilz sont bons, et bien dangereux
quant ilz sont autres. A tous propos ont une loy au bec ou
une hystoire, et la meilleure qui se puisse trouver se 
trouveroit bien à mauvais sens, mais les saiges et qui auroient
leü n'en seroient jamais abuséz ny ne seroient les gens si/
hardiz de leur faire entendre mensonges. Et croyez que Dieu
n'a point estably l'office de roy ny d'autre prince pour estre
exercé par les bestes ny par ceulx qui par gloire dient :
<< Je ne suis point clerc, je laisse faire à mon conseil; je me
fie en eulx >> et puis, sans assigner aultre raison, s'en vont
à leurs esbatz. S'ilz avoient esté bien nourriz en la jeunesse,
leurs raisons seroient autres, et auroient envie que l'on 
estimast leurs personnes et leurs vertuz.
Je ne veulx point dire que tous les princes se servent de
gens mal condicionnéz, mais bien la pluspart de ceulx que
j'ay congneü n'en ont pas tousjours esté desgarnyz. En
temps de nécessité ay-je bien veü que les aucuns saiges se
sont bien sceü servir des plus apparens et les cercher sans
y riens plaindre.
Et, entre tous les princes dont j'ay eu la congnoissance, l'a
le mieulx sceü faire le roy nostre maistre et plus honnorer
et estimer les gens de bien et de valleur. Il estoit assez lettré.
Il aymoit à demander et à entendre de toutes choses, et avoit
le sens naturel parfaictement bon, lequel precède toutes
sciences que on scauroit apprendre en ce monde; et tous
les livres qui sont faitz ne serviroient de riens, si ce n'estoit
pour ramener à memoire les choses passées, et que plus se
veoit de choses en ung seul livre en trois moys que n'en
sauroient veoir à l'oeil et entendre par experience vingt
hommes de renc, vivans l'ung après l'autre.
Ainsi, pour conclure cest article, me semble que Dieu ne
peult envoyer plus grant playe en ung pays que d'ung prince/
peu entendu : car de là procèdent tous autres maulx. Premier
en vient division et guerre, car il mect tousjours son auctorité
en main d'autre, qu'il devroit plus vouloir garder que nulle
autre chose. Et de ceste division procède la famine et 
mortalité et les autres maulx qui deppendent de la guerre. Or
regardez doncques si les subjects d'un prince ne se doivent
point bien douloir quant ilz voyent ses enfans mal nourriz
et entre main de gens mal condicionnéz./
     % [ CHAPITRE VII ]
[Le soulèvement de Liége et l'entrevue de Péronne] #
Or vous avez ouy de l'arrivée de ceste armée de 
Bourgongne arrivant à Peronne presque aussi tost que le roy; car
ledict duc ne les eust sceü contremander, pour ce que jà
estoient avant en la Champaigne, quant la venue du roy se
traictoit; et troubla la feste par les suspicions qui en 
advindrent. Toutesfois ces deux princes commisrent de leurs gens
à estre ensemble et traicter de leurs affaires le plus 
amyablement que faire se pourroit; et comme ilz estoient bien
avant en besongne, et jà avoient esté par trois ou quatre
jours, survindrent de très grans nouvelles de Liége, que vous
diray.
Le roy, venant à Peronne, ne s'estoit point advisé qu'il
avoit envoyé deux embassadeurs au Liége pour les solliciter
contre ledict duc, lesquelz embassadeurs avoient jà si bien
dilligenté qu'ilz avoient fait ung grant amaz. Et vindrent
d'emblée les Liégeois prendre la ville de Thongre, où/
estoient l'evesque de Liége et le seigneur de Humbercourt,
bien accompaignéz jusques à deux mille hommes ou plus;
et prindrent ledict evesque et ledict de Humbercourt, tuèrent
peu de gens ne n'en prindrent nulz que les deux et aucuns
particuliers de l'evesque. Les autres s'enfuyoient, laissant
tout ce qu'ilz avoient comme gens desconfitz; lesquelz 
Liégeois se misdrent à chemin vers la cité du Liége, assise assez
près de ladicte ville de Thongre. En chemyn composa ledict
seigneur de Humbercourt avec ung chevallier appellé messire
Guillaume de Vilde, qui veult dire en françois le Sauvaige.
Cedict chevallier saulva ledict Humbercourt que ce fol
peuple ne le tuast et retint sa foy, qu'il ne garda guères, car
peu après il fut tué.
Ce peuple estoit fort joyeux de la prinse de leur evesque,
le seigneur du Liége. Ilz avoient en hayne plusieurs 
chanoynes qu'ilz avoient prins ce jour, à la première repeüe,
et en tuèrent cinq ou six. Entre les autres, en y avoit ung
appellé maistre Robert, fort privé dudict evesque, que
plusieurfois j'avoye veü armé de toutes pièces après son
maistre, car telle est l'usance des prelatz d'Allemaigne. Ilz
tuèrent ledict maistre Robert, present ledict evesque, et en
feïrent plusieurs pièces qu'ilz se gectoient à la teste l'ung
de l'autre, par grant derrision. Avant qu'ilz eussent faict
sept ou huyt lieues qu'ilz avoient à faire, ilz tuèrent jusques
à seize personnes, chanoynes ou autres gens de bien, presque
tous serviteurs dudict evesque. Jà sentoient-ilz le traicté de/
paix encommencé, et eussent esté contans de dire que ce
n'estoit que contre leur evesque, lequel ilz menèrent 
prisonnier en leur cité.
Les fuyans dont j'ay parlé effroyoient fort le quartier par
où ilz passoient; et vindrent tost ces nouvelles au duc. Les
ungs disoient que tout estoit mort, autres le contraire. De
telz matières ne vient point voulentiers ung messaige seul,
mais en vindrent aucuns qui avoient ainsi veü habiller ces
chanoines, qui cuydoient que ledict evesque fust de ce
nombre, et ledict seigneur de Humbercourt, et que tout le
demourant fust mort. Et certiffioient avoir veü les 
embassadeurs du roy en ceste compaignye, et les nommoyent. Et
fust compté tout cecy audict duc, qui soudainement y
adjousta foy, et entra en une grant collère, disant que le
roy estoit venu là pour le tromper. Et soudainement envoya
fermer les portes de la ville et du chasteau, et fist semer
une assez mauvaise raison : c'estoit que l'on le faisoit pour
une boueste qui estoit perdue, où il y avoit de bonnes bagues
et de l'argent.
Le roy, qui se veït fermé en ce chasteau, qui est petit, et
force archiers à la porte, n'estoit point sans doubte, et se
veoit logé rasibus d'une grosse tour où ung conte de 
Vermandoys feït mourir ung sien predecesseur roy de France.
Pour lors, estoie encores avec ledict duc, le servoye/
de chambellain et couchoye en sa chambre, quant je 
vouloye, car telle estoit l'usance de ceste maison. Ledict duc,
comme il veït les portes fermées, feït saillir les gens de
sa chambre et dit à aucuns que nous estions que le roy
estoit venu là pour le trahir et qu'il avoit dissimulé ladicte
venue de toute sa puissance et qu'elle s'estoit faicte
contre son vouloir; et va compter ces nouvelles du Liége,
et comme le roy l'avoit faict conduyre par ses embassadeurs
et comme tous ses gens avoient esté tuéz. Et estoit 
terriblement meü contre le roy et le menassoit fort; et croy 
veritablement que, si à ceste heure là il eust trouvé ceulx à qui
il s'adressoit prestz à le conforter ou conseiller de faire
au roy une mauvaise compaignye, qu'il eust esté fait, et
pour le moins eust esté mys en ceste grosse tour. Avecques
moy n'y avoit à ces parolles que deux varletz de chambre,
l'un appellé Charles de Bisan, natif de Dijon, homme 
honneste et qui avoit credit avecques son maistre. Nous ne
aigrismes riens, mais adoulcismes à notre povoir.
Tost après, tint aucunes de ces parolles à plusieurs et 
coururent par toute la ville, et jusques en la chambre où estoit le
roy, lequel fut fort effroyé; et si estoit generallement chascun,
voyant apparence de mal : regardans quantes choses y a à
considerer pour paciffier ung different, quant il est 
encommancé entre si grans princes et les erreurs qu'ilz feïrent tous
deux de non advertir leurs serviteurs qui estoient loing d'eulx,
empeschéz pour leurs affaires, et ce que soudainement en
cuyda advenir./
     % [ CHAPITRE VIII ]
[Dangers des entrevues princières] #
C'est grant follie à deux grandz princes, qui sont comme
esgaulx en puissance, de se entreveoir, sinon qu'ilz fussent
en grant jeunesse, qui est le temps qu'ilz n'ont autres 
pensées que à leurs plaisirs. Mais depuis le temps que l'envye
leur est venue d'accroistre les ungs sur les autres, encores
qu'il n'y eust nul peril de personnes, ce qui est presque
impossible, si accroist leur malveillance et leur envye. Par
quoy vauldroit myeulx qu'ilz pacifiassent leurs differans par
saiges et bons serviteurs, comme j'ay dit ailleurs plus au
long en ces memoires. Mais quelques experiences en 
veulx-je dire, que j'ay veü et sceü de mon temps.
Peu d'années après que nostres roy fut couronné, et avant
le Bien Publicque, se feïst une vue du roy et du roy de 
Castille, qui sont les plus alliéz princes qui soient en la 
chrestienté, car ilz sont de roy à roy, de royaulme à royaulme et
d'homme à homme et obligéz sur grandes malédictions de
les bien garder. A ceste veüe vint le roy Henry de Castille
bien accompaigné jusques à Fontarrabye; et le roy estoit à
Sainct Jehan de Luz, qui est à quatre lieues. Chascun estoit
aux confins de son royaulme.
Je n'y estoye pas, mais le roy m'en a compté, et 
monseigneur du Lau aussi; et m'en a esté dict en Castille par/
aucuns seigneurs qui y estoient avec le roy de Castille. Et
y estoit le grant maistre de Sainct Jacques, l'archevesque
de Tolledo, les plus grans de Castille pour lors. Aussi y
estoit le conte de Lodesme, son mygnon, en grant triumphe,
toute sa garde, qui estoient quelques troys cens chevaulx.
Vray est que ledict roy Henry valloit peu de sa personne
et donnoit tout son heritaige ou le se laissoit oster à
qui le vouloit ou povoit prendre. Nostre roy estoit aussi
fort accompaigné, comme avez veü et qu'il avoit bien
de coustume. Et par especial sa garde estoit belle. A ceste
veüe se trouva la royne d'Arragon pour quelque different
qu'elle avoit avecques le roy de Castille pour Esteille et
quelques autres places assises en Navarre. De ce different
fut le roy juge.
Pour continuer ce propoz que la veüe des princes n'est
point necessaire, ces deux icy n'avoient jamais eu 
different ne riens à departir, et se veïrent une fois ou deux
seullement sur le bort de la rivière qui depart les deux
royaulmes à l'endroit d'un petit chasteau appellé/ 
Hurtebise, et passa le roy de Castille du costé deçà. Ilz ne
se goustèrent pas fort. Par especial congnut nostre roy
que le roy de Castille ne povoit guères, sinon autant
qu'il plaisoit à ce grant maistre de Sainct Jacques et 
arcevesque de Touledo; par quoy sercha leur accointance; et
vindrent devers luy à Sainct Jehan de Luz, et print grant
intelligence et amytié avecques eulx et peu estima leur roy.
La pluspart des gens des deux roys estoient logéz à
Bayonne, qui d'entrée se battirent très bien. Quelque alliance
qu'il y ait, si sont ce langues differentes. Le conte de
Lodesme passa la rivière en ung basteau dont la voille estoit
de drap d'or, et avoit ungs brodequins chargéz de pierrerie
et vint vers le roy. Les François disoient qu'il les avoit loués
et emprunté le drap des eglises; toutesfois il n'estoit pas
vray, mais i avoit largement biens, et depuis l'ay veü duc
d'Albourg et tenir grant terre en Castille./
Mocqueries se dressoient entre ces deux nations. Le roy
de Castille estoit laid, et ses habillemens desplaisans aux
François qui s'en mocquoyent. Nostre roy s'abilloit fort
court et si mal que pis ne povoit, et assez mauvais drapz
aucunes fois; et portoit ung mauvais chappeau different des
autres et ung ymage de plomb dessus. Les Castillans s'en
mocquoyent et disoyent que c'estoit par chicheté. En effect,
ainsi se departit ceste assemblée plaine de mocquerie et
de picque. Oncques puis ces deux roys ne se aymèrent et
se dressa de grans brouilliz entre les serviteurs du roy de
Castille, qui ont duré jusques à sa mort et long temps
après; et l'ay veü le plus pouvre roy, habandonné de ses
serviteurs, que je veïz jamais.
La royne d'Arragon se dolut de la sentence que le roy
donna au prouffit du roy de Castille. Elle en eut le roy en
grant hayne, et le roy d'Arragon aussi, combien que ung peu
se aidèrent de luy contre ceulx de Barcelonne, en leur 
necessité. Toutesfois peu dura ceste amytié, mais a duré guerre
entre le roy et le roy d'Arragon plus de seize ans et encores
dure ce differant.
Il fault parler d'autres. Le duc de Bourgongne Charles
s'est depuis veü, à sa grant requeste, avec l'empereur 
Federic qui encores est vivant, et y feïst merveilleuse 
despence pour monstrer son triumphe. Traictèrent de plusieurs
choses à Trèves, où ceste veüe se feït, entre autres choses/
du mariage de leurs enfans, qui puis est advenu. Comme
ilz eurent esté plusieurs jours ensemble, l'empereur s'en alla
sans dire adieu, à la grant honte et folle dudict duc.
Oncques puys ne s'entreaymèrent, ne eulx ne leurs gens.
Les Allemands mesprisoient la pompe et parolles dudict
duc, l'atribuant à orgueil. Les Bourguygnons mesprisoient
la petite compaignie de l'empereur et les povres 
habillemens. Tant se demena la question que la guerre qui fut à
Nuz en advint.
Je veïz aussi ledict duc de Bourgongne se veoir à Sainct
Pol en Artoys avecques le roy Edouard d'Angleterre, dont
il avoit espousé la seur, et estoient frères d'ordre. Ilz
furent deux jours ensemble. Les serviteurs du roy estoient
fort bendéz. Les deux parties se plaignoient audict duc. Il
presta l'oreille plus aux ungs que aux autres, dont leur hayne
s'acreüt. Toutesfois il ayda audict roy et royaulme et luy
bailla gens et argent et navires; car il en estoit chassé par
le conte de Warvic. Et nonobstant ce service, dont il 
recouvra ledict royaulme, jamais depuis ilz ne se aymèrent ne ne
dirent bien l'un de l'autre.
Je veïz venir vers ledict duc le conte palatin du Rin,/
pour le veoir. Il fut plusieurs jours à Brucelles fort festoyé,
recueilly, honoré, logé en chambres richement tendues.
Les gens dudict duc disoient que ces Allemans estoient
ortz et qu'ilz gectoient leurs houzeaulx sur ces lictz si
richement paréz, et qu'ilz n'estoient point honnestes comme
nous; et l'estimèrent moins que avant le congnoistre. Les
Allemans parloient et mesdisoient comme envieux de ceste
grant pompe. En effect, oncques puis ne se aymèrent ny ne
se feïrent service l'ung à l'autre.
Je veïz aussi venir devers ledict duc le duc Sigismont
d'Autriche, qui luy vendit la conté de Ferrette, assise près
la conté de Bourgongne, cent mil florins d'or, pour ce qu'il
ne la povoit deffendre des Suysses. Ces deux seigneurs ne
pleürent guères l'ung à l'autre; et depuis se pacifia ce duc
Sigismond avec les Suysses, et osta audit duc ladicte conté
de Ferrette et retint son argent; et en advindrent des maul[x]
infiniz audit duc de Bourgongne.
En ce temps propre y vint le conte de Varvic, qui oncques
puis semblablement ne fut amy dudict duc de Bourgongne
ne ledict duc de Bourgongne le sien.
Je me trouvay present à l'assemblée qui se feïst à 
Pequigny entre nostre roy et le roy d'Angleterre Edouard, et en/
parleray plus au long où il servira. Il se tint peu de choses
qui y furent promises. Ilz besongnèrent en dissimulation.
Vray est qu'ilz n'eurent plus de guerre : aussi la mer estoit
entre deux; mais parfaicte amytié n'y eut-il jamais.
Et, pour conclusion, me semble que les grandz princes
ne se doyvent jamais veoir, s'ilz veullent demourer amys,
comme jà l'ay dit. Et vecy les occasions qui y font les
troubles : les serviteurs ne se peuent tenir de parler des
choses passées; les ungs ou les autres les prennent en 
despit; il ne peult estre que les gens et le train de l'ung ne soyt
myeulx acoustré que celuy de l'autre, dont s'engendrent des
mocqueries, qui sont choses qui merveilleusement 
desplaisent à ceulx qui sont mocquéz; et quant ce sont deux
nations differentes, leur langaige et habillemens sont 
differens et ce qui plaist à l'ung ne plaist pas à l'autre. Des deux
princes, l'ung a le personnaige plus honneste et plus agreable
aux gens que l'autre, dont il a gloire et prent plaisir qu'on
le loue, et ne se faict point sans blasmer l'autre. Les 
premiers jours qu'ilz se sont departiz, tous ces bons comptes se
disent en l'oreille et bas; et après, par acoustumance, s'en
parle en disnant et en souppant; et puis est rapporté des
deux costéz, car peu de choses y a secrettes en ce monde,
par especial de celles qui sont dictes.
Icy sont partye de mes raisons que j'ay veües et sceües
touchant ce propoz de dessus./
     % [ CHAPITRE IX ]
[Le traité de Péronne] #
J'ay beaucoup mis avant retourner à mon propoz de 
l'arrest en quoy estimoit le roy estre à Peronne, dont j'ay parlé
par cy-devant, et en suys sailly pour dire mon advis aux
princes de telz assemblées. Ces portes ainsi fermées et ces
gardes qui y estoient, comme vous ay dit, dura deux ou
trois jours. Et cependant ledict duc de Bourgongne ne veït
point le roy ny n'entroit des gens du roy au chasteau que
peu, et par le guychet de la porte. Nulz des gens dudict 
seigneur ne furent ostéz de auprès de luy, mais peu ou nulz
de ceulx du duc alloient parler à luy ny en sa chambre, au
moins de ceulx qui avoient aucune auctorité avecques luy.
Le premier jour, ce fut tout effroy et murmure par la ville.
Le second, le duc fut ung peu refroidy. Il tint conseil la
pluspart du jour et partie de la nuyt. Le roy faisoit parler à
tous ceulx qu'il pensoit qui luy pourroient ayder; et ne
failloit pas à promectre. Et ordonna distribuer quinze mil
escuz d'or; mais celuy qui eut la charge en retint une partye
et s'en acquitta mal, comme le roy sceüt depuis. Le roy
craignoit fort ceulx qui autresfois l'avoient servy, lesquelz
estoient venuz avec ceste armée de Bourgongne dont j'ay
parlé, qui jà se disoient au duc de Normandie, son frère.
A ce conseil dont j'ay parlé y eut plusieurs oppinions. La
pluspart disoyent que la seüreté que le roy avoit luy fust
gardée, veü qu'il accordoit assez la paix en la forme qu'elle/
avoit esté couchée par escript; autres vouloient sa prinse
rondement sans cerimonye; aucuns autres, que à 
dilligence l'on feïst venir monsr de Normandie, son frère, et
qu'on feïst une paix bien advantaigeuse pour tous les princes
de France. Et sembloit bien à ceulx qui faisoient ceste 
ouverture que, si elle se accordoit, que le roy seroit restraint
et que on luy bailleroit gardes, et que ung si grand seigneur
prins ne se delivre jamais ou à peine, quant on luy faict
si grand offense. Et furent les choses si près que je veïz
ung homme houzé et prest à partir, qui jà avoit plusieurs
lettres adressans à monsr de Normandie estant en Bretaigne
et n'attendoit que les lettres dudict duc. Toutesfois, cecy fut
rompu.
Le roy feït faire des ouvertures et offrir de bailler 
ostaiges le duc de Bourbon et le cardinal son frère, le 
connestable et plusieurs autres, et que, après la paix conclue, il
peüst retourner jusques à Compiengne et que incontinent
il feroit que les Liégeois repareroient tout ou se declareroit
contre eulx. Ceulx que le roy nommoit pour estre ostaigiers
se offroient fort, au moins en public. Je ne sçay s'ilz
disoient ainsi à part. Je me doubte que non. Et, à la verité,
je croy qu'il les y eust laisséz, qu'il ne fust pas revenu.
Ceste nuyt, qui fut la tierce, ledict duc ne se despouilla
oncques. Seullement se coucha par deux ou trois fois sur
son lit, et puis se pourmenoit, car telle estoit sa façon quant
il estoit troublé. Je couchay ceste nuyt en sa chambre et me/
pourmenay avecques luy plusieurs fois. Sur le matin se
trouva en plus grant collère que jamais et usant de 
menasses et prest à executer grant chose. Toutesfois il se
reduysit que, si le roy juroit la paix et vouloit aller avecques
luy au Liége pour luy aider à venger monsr du Liége, qui
estoit son prochain parent, qu'il se contenteroit. Et soudai-
nement part pour aller en la chambre du roy et luy porter
ces parolles.
Le roy eut quelque amy qui l'en advertit, le 
asseürant de n'avoir nul mal, accordant ces deux pointz; et
que, en faisant le contraire, il se mectoit en si grant peril
que nul plus grand ne luy pourroit advenir. Comme le duc
arriva en sa presence, la voix luy trembloit, tant il estoit
esmeü et prest de se courrousser. Il fist humble contenance
du corps, mais sa geste et sa parolle estoit aspre, 
demandant au roy s'il vouloit tenir le traicté de paix qui avoit esté
escript et accordé et si ainsi le vouloit jurer. Le roy 
respondit que ouy. A la verité, il n'y avoit riens esté renouvellé
de ce qui avoit esté fait devant Paris touchant le duc de
Bourgongne, ou peu ou moins. Et, touchant le duc de 
Normandie, luy estoit amendé beaucoup, car il estoit dit qu'il
renonceroit à la duché de Normandie et auroit Champaigne
et Brye et autres pièces voysines pour son partaige.
Après, luy demanda ledict duc s'il ne vouloit point venir
avecques luy au Liége, pour aider à revencher la trahison
que les Liégeois luy avoient faicte à cause de luy. Et aussi
luy dit la prochaineté du lignaige qui estoit entre le roy et/
l'evesque du Liége, car il estoit de la maison de Bourbon. A
ces parolles respondit le roy que ouy, mais que la paix
fust jurée (ce qu'il desiroit), qu'il estoit contant d'aller quant
et luy au Liège et d'y mener des gens, ou si petit ou si
grant nombre que bon luy sembleroit. Ces parolles
esjouyrent fort ledict duc, et incontinent fut apporté ledict
traicté de paix et tiré du coffre du roy la vraye croix que
sainct Charlemaigne portoit, qui s'appelle la croix de 
victoire, et jurèrent la paix. Et tantost furent sonnées les
cloches par la ville, et tout le monde fut fort esjouy.
Autresfois a pleü au roy me faire cest honneur que de
dire que j'avoye bien servy à ceste pacification.
Incontinent escripvit ledict duc ces nouvelles en Bretaigne,
et envoya le double du traicté par lequel ne se desjoignoit ne
deslioit d'eux. Et si avoit ledict monsr Charles partaige bon,
veü le traicté que peu avant ilz avoient faict en Bretaigne
par lequel ne luy demouroit que une pension, comme vous
avez ouy dire.
     % [ CHAPITRE X ]
[Expédition contre les Liégeois] #
Après que ceste paix fut ainsi conclue, lendemain 
partirent le roy et ledict duc et tirèrent vers Cambray et de/
là au pays du Liége. C'estoit en l'entrée de l'yver et estoit le
temps très mauvais. Le roy avoit avecques luy les 
Escossoys de sa garde et gens d'armes peu; mais il en fist venir
jusques à trois cens hommes d'armes.
L'armée dudict duc estoit en deux parties. L'une menoit
le mareschal de Bourgongne, dont vous avez ouy parler cy
dessus, et y estoient tous les Bourguygnons et ces 
seigneurs de Savoye dont vous avez ouy parler; et avecques
eulx, grant nombre de gens du pays de Henault, de 
Luxembourg et de Namur et de Lambourg. L'autre partie estoit
avecques ledict duc. Approchans de la cité, se tint ung 
conseil, present ledict duc, où aucuns advisèrent qu'il seroit bon
de renvoyer partie de l'armée, veü que ceste cité avoit les
portes et murailles rasées de l'an precedant et que de nul
costé n'avoyent esperance de secours; et aussi que le roy
estoit là en personne contre eulx, lequel ouvroit aucuns
partiz pour eulx, presque telz que on les demandoit.
Ceste oppinion ne pleüt pas audict duc, dont bien luy
print, car jamais homme ne fut si près de perdre le tout. Et
la suspicion qu'il avoit du roy luy fist choisir ce saige party,
et estoit très mal advisé à ceulx qui en parloyent de penser
estre trop fort. C'estoit une très grande espèce d'orgueil ou
de follie. Et maintesfois ay ouy telles oppinions. Et le font
quelques fois les capitaines pour estre estiméz de 
hardiesse ou pour n'avoir asséz congnoissance de ce qu'ilz ont
à faire; mais quant les princes sont saiges, ilz ne s'y arrestent
point. Cest article entendoit bien le roy nostre maistre, à qui
Dieu face pardon; car il estoit tardif et craintif à 
entreprendre, mais à ce qu'il entreprenoit il y pourvoyoit si bien/
que à grant peine eust-il sceü faillir à estre le plus fort et
que la maistrise ne luy en fust demourée.
Ainsi fut ordonné que ledict mareschal de Bourgongne,
et tous ceulx dont j'ay parlé, qui estoient en sa compaignye,
iroyent loger en ladicte cité et, si on la leur reffusoit, ilz y
entreroient par force, s'ilz povoient; car jà y avoit gens de
la cité allans et venans pour appoincter. Et vindrent les 
dessusdictz à Namur. Et le lendemain, le roy et ledict duc y
arryvèrent, et les autres en partirent. Approchant de la cité,
ce fol peuple saillit au devant d'eulx, et ayséement fut 
desconfit, au moins ung bon nombre. Le demourant se retyra.
Et eschappa leur evesque, lequel vint devers nous.
Il y avoit ung legat du pape envoyé pour paciffier et
congnoistre du different de l'evesque et du peuple, car
tousjours estoit en sentence d'excommuniement pour les
offences et raisons devant dictes. Cedict legat, excedant sa
puissance et, sur esperance de soy faire evesque de la cité,
favorisoit ce peuple et leur commanda prendre les armes et
se deffendre et d'autres follies assez. Ledict legat, voyant
le peril où estoit ceste cité, saillit pour fuyr. Il fut prins, et
tous ses gens, qui estoient quelque vingt cinq bien montéz.
Dès ce que ledict duc le sceüt, il fist dire à ceulx qui l'avoient
qu'ilz le transportassent sans luy en riens dire et qu'ilz
en feïssent leur prouffit, comme d'un marchant; car, si 
publicquement il venoit à sa congnoissance, il ne le pourroit
retenir, mais le feroit rendre pour l'honneur du siège/ 
apostolicque. Ilz ne le sceürent faire, mais en eurent debat, et
publicquement, à l'heure du disner, luy en vindrent parler
ceulx qui y disoient avoir part. Et incontinent l'envoya
mectre en sa main et leur osta et feïst rendre toutes choses
et l'honnora.
Ce grant nombre de gens qui estoit en ceste avantgarde,
conduitz par ledict mareschal de Bourgongnge et le seigneur
de Humbercourt, tyrèrent droit à la cité, estimans y entrer;
et, meüz de grand avarice, aymoient myeulx la piller que
accepter appoinctement qui leur fut offert. Et leur sembloit
n'estre jà besoing d'attendre le roy et le duc de Bourgongne,
qui estoyent sept ou huyct lieues derrière eulx. Et 
s'avancèrent tant qu'ilz arrivèrent en ung faulxbourg à l'entrée de
la nuyct et entrèrent à l'endroit de la porte, qu'ilz avoyent
quelque peu reparée. En quelque parlement, ilz ne se 
accordèrent point. La nuyct bien obscure les surprist. Ilz n'avoient
point faict de logeïs, et aussi n'y avoit point de lieu suffisant,
et estoient en grant desordre. Les ungs se pourmenoient, les
autres appelloient leur maistre ou leur compaignie et les
noms de leurs cappitaines.
Messire Jehan de Wilde et autres des cappitaines de ces
Liégeois veïrent ceste follie et ce mauvais ordre et prindrent
cueur. Et leur servit leur inconvenient, c'est assavoir la ruyne
de leurs murailles, car ilz sailloient par où ilz vouloient;
et saillirent par les bresches de leurs murailles et vindrent
de front aux premiers, mais par des vignes et petites 
montaignes coururent sus aux paiges et varletz qui estoient au
bout du faulxbourg par où ilz estoient entréz, où ilz se 
pourmenoient grant nombre de chevaulx et en tuèrent très 
largement. Et grant nombre de gens se misdrent en fuyte, car la
nuyct n'a point de honte. Et tant exploictèrent, qu'ilz tuèrent/
près de huyct cens hommes, dont il en y eut cent hommes
d'armes.
Les hommes de bien et vertueux de ceste avant-garde se
tindrent ensemble (et estoient presque tous hommes d'armes
et gens de bonne maison) et tirèrent avecques leurs enseignes
droit à la porte, de paour qu'ilz ne saillissent par là. Les
boues y estoient grandes pour la continuelle pluye qu'il
faisoit, et y estoient les hommes d'armes jusques par dessus
les chevilles, et tout à pied. Ung coup, le demourant du
peuple cuyda saillir par la porte avecques grans fallotz et
grant clarté. Les nostres, qui en estoient fort près, avoient
quatre pièces de bonne artillerie, et tirèrent deux ou trois
bons coups du long de la grant rue et tuèrent beaucoup de
gens. Cela les fit retirer et fermer les portes. Tousjours
durant le debat du long de ce faulxbourg, gaignèrent ceulx
qui estoient sailliz aucuns charriotz et s'en taudirent, car
ilz estoient près de la ville, et demourèrent hors ladicte
ville depuis deux heures après mynuict jusques à six heures
du matin. Toutesfois, quant le jour fut cler et que on se
veït l'ung l'autre, ilz furent reboutéz. Et y fut blessé ce
messire Jehan de Wilde, et mourut deux jours après en la
ville, et ung ou deux autres de leurs chefz.
     % [ CHAPITRE XI ]
[Charles le Téméraire et Louis XI devant Liége] #
Combien que aucunes fois les saillies sont bien 
necessaires, si sont-elles bien dangereuses pour ceulx de dedans/
une place, car ce leur est plus de perte de dix hommes que
à ceulx de dehors de cent. Car leur nombre n'est point
pareil, et si n'en peuent point recouvrer quant ilz veullent
et se y peuent perdre ung chef ou ung conducteur, qui est
cause bien souvent que le demourant des compaignons
et gens de guerre ne demandent que à habandonner les
places.
Ce très grand effroy courut jusques audit duc, qui estoit
logé jusques à quatre ou six lieues de la ville. Et de prime
face, luy fut dit que tout estoit desconfit. Toutesfois il
monta à cheval et toute l'armée et commanda que au roy
n'en fut riens dit. Et, aprochant de la cité, en ung autre
endroit de la ville, luy vindrent nouvelles que tout se 
portoit bien et qu'il n'y avoit point tant de mortz que l'on avoit
pensé ny n'estoit mort homme de nom, que ung chevallier
de Flandres appellé monsr de Sengmeur; mais que les gens
de bien qui y estoient se trouvoient en grant necessité et
travail, car toute la nuyct passée avoient esté debout en la
fange, rasibus de la porte de leurs ennemys; et, avecques
ce, que aucuns des fuyans estoient retournéz (je parle des
gens de pied), mais estoient si descouraigéz qu'ilz
sembloient mal prestz à faire grans armes et que, pour Dieu,
ilz se hastassent de marcher, affin que une partie de ceulx
de la ville fussent contrainctz de tirer à leurs deffenses,
chascun en son endroit; et aussi qu'il luy pleüst leur envoyer
vivres, car ilz n'en avoient point ung morceau.
A dilligence fist partir deux ou trois cens chevaulx pour
tirer à eulx tant que chevaulx les povoient porter, pour les/
resconforter et donner cueur, et leur fist mener ce petit de
vivres qu'il peüt finer. Il y avoit deux jours et près d'une
nuyt qu'ilz n'avoient ne beü ne mangé, sinon ceulx qui
avoient porté quelque bouteille, et si avoient le plus mauvais
temps du monde. Ilz avoient largement gens blesséz, entre
les autres le prince d'Orange que j'avoye oublié à nommer,
qui se monstra homme de vertu, car oncques ne se voulut
bouger. Monsr du Lau et d'Urfé se y gouvernèrent bien
tous deux. Il s'en estoit fuy ceste nuyct precedente plus de
dix mil hommes.
Jà estoit assez près de la nuyct quant ledict duc eut
ceste nouvelle; et, après avoir despesché les choses 
dessusdictes, alla là où estoit son enseigne compter le tout au roy,
lequel en fut très joyeulx, car le contraire luy eust peü porter
dommaige. Incontinent on s'approcha du faulxbourg, et
descendit largement de gens de bien et d'hommes d'armes
avec les archiers pour aller gaigner le faulxbourg et prendre
le logis. Le bastard de Bourgongne avoit fort grant charge
sous ledict duc; le seigneur de Ravastin, le conte de
Roussy, filz du connestable, et plusieurs autres gens de
bien. Aiséement fut fait le logis en ce faulxbourg jusques
rasibus de la porte, laquelle ilz avoient reparée comme
l'autre, et se logea ledict duc ou millieu du faulxbourg, et
le roy demoura ceste nuyt en une grand cense ou mestayerie
fort grande et bien maisonnée, à ung quart de lieue de la/
ville, et largement gens logéz à l'environ de luy, tant des
siens que des nostres.
La situacion de la cité sont montaignes et vallées, pays
fort fertille, et y passe la rivière de Meuze à travers, et peult
bien estre de la grandeur de Rouen. Et pour lors estoit
une cité merveilleusement peuplée. De la porte où nous
estions logéz jusques à celle où estoit nostre avantgarde, y
avoit peu chemin par dedans la ville, mais par le dehors y
avoit bien troys lieues, tant y a de barricanes et de mauvais
chemins; aussy c'estoit en fin cueur d'yver. Leurs murs
estoient tous raséz et povoient saillir par où ilz vouloient.
Il y avoit seullement ung peu de doulve, ne jamais n'y eut
fossé, car le fondz est de roch très aspre et très dur.
Le premier soir que le duc de Bourgongne fut logé en
leur faulxbourg, furent fort soulagéz ceulx qui estoient de
nostre avantgarde, car la puissance qui estoit dedans estoit
jà departie en deux. Et nous vint environ mynuict ung
alarme bien aspre. Incontinent saillit le duc de Bourgongne
en la rue, et peu après y arriva le roy et le connestable qui
feïrent une grand dilligence à venir de si loing. Les ungs
cryoient : << Ils saillent par une telle porte! >> D'autres disoient
d'autres parolles effroyées, et le temps estoit si mauvais et
obscur qu'il aidoit bien à espoventer les gens. Le duc de
Bourgongne n'avoit point defaulte de hardiesse, mais bien
aucunes fois faulte d'ordre. Et à la verité il ne tint point,
à l'heure que je parle, si bonne contenance que beaucoup
de ses gens eussent voulu, pour ce que le roy y estoit present.
Et print le roy parolles et auctorité de commander, et dist
à monsr le connestable : << Tirez avecques ce que vous avez
de gens à tel endroit; car, s'ilz doyvent venir, c'est leur/
chemin. >> Et à oyr sa parolle et veoir sa contenance, sembloit
bien roy de grant vertu et de grant sens, et qui autresfois se
fust trouvé en telz affaires. Toutesfois, ce ne fut riens, et
retourna le roy en son logis et le duc de Bourgongne au
sien.
L'endemain au matin, le roy vint loger dedans les
faulxbourgs en une petite maisonnette, rasibus de celle où estoit
logé le duc de Bourgongne, et avoit avecques luy sa garde
de cent Escossoys et des gens d'armes logéz auprès de luy
en quelque villaige.
Le duc de Bourgongne estoit en grand suspicion ou que
le roy n'entrast dedans la cité, ou qu'il ne s'en fuyst avant
qu'il eust prins la ville, ou que à luy mesmes ne feïst quelque
oultraige, estant si près. Toutesfois entre les deux maisons
y avoit une grant granche en laquelle il fist mectre trois
cens hommes d'armes, et y estoit toute la fleur de sa 
maison, et rompirent les paroyz de ladicte granche pour plus
ayséeemnt saillir. Et ceulx-là avoient l'oeil sur la maison
du roy, qui estoit rasibus. Ceste feste dura huit jours, car à
l'huytiesme jour la ville fut prinse, que nul ne se desarma
ne ledict duc ne autre.
Le soir avant la prinse avoit esté deliberé de assaillir le
lendemain au matin, qui estoit à ung jour de dymanche
xxxè d'octobre, l'an mil quatre cens soixante huict, et prins
enseignes avecques ceulx de nostre avantgarde que, quant
ilz orroient tirer ung coup de bombarde et deux grosses
serpentines, incontinent après, sans autres coups, qu'ilz
assaillissent hardiement, car ledict duc assauldroit de son
costé. Et devoit estre sur les huyct heures du matin. La veille,
comme ce avoit esté conclud, le duc de Bourgongne se/
desarma, ce que encores n'avoit faict, et feïst desarmer tous
ces gens pour eulx rafraichir, et par especial tous ceulx qui
estoient en ceste granche. Bien tost après, comme si ceulx de
la ville en eussent esté advertiz, ilz deliberèrent de faire une
saillie de ce costé, aussi bien comme avoient faict de l'autre.
     % [ CHAPITRE XII ]
[Sortie des Liégeois] #
Or, nottez comme ung bien grant prince et puissant peult
très soudainement tumber en inconvenient, et par bien peu
d'ennemys; pour quoy toutes entreprinses se doyvent bien
peser et bien debattre avant que les mectre en effect.
En toute ceste cité n'y avoit ung seul homme de guerre,
sinon de leurs territoires. Ilz n'avoyent plus ny chevalier ne
gentil homme avec eulx; car ce petit qu'ilz en avoient avoit
esté tué ou blessé deux ou trois jours auparavant. Ilz
n'avoient portes ne murailles ne fosséz ny une seulle pièce
d'artillerie qui riens vaulsist, et n'y avoit riens que le peuple
de la ville et sept ou huit cens hommes de pied, qui sont
d'une petite montaigne au derrière de Liége, appellé le pays
de Franchemont; et à la ville ont esté tousjours renomméz
très vaillans ceulx de ce quartier.
Et, se voyans desesperéz de secours, veü que le roy estoit
là en personne contre eulx, se deliberèrent de faire une
grosse saillie et de mectre toutes choses en adventure, car
aussi bien se veoient-ilz perduz. Et fut leur conclusion que,/
par les troux de leurs murailles qui estoient sur le derrière
du logis dudict duc de Bourgongne, ilz sauldroient six cens
hommes du pays de Franchemont, tous les meilleurs qu'ilz
eussent. Et avoient pour guyde l'hoste de la maison où
estoit logé le roy et aussi l'oste de la maison où estoit logé
le duc de Bourgongne; et povoient venir par ung grant
creux d'ung rocher assez près de la maison de ces deux
princes, avant que on les apperceüst, moyennant qu'ilz ne
feïssent point de bruyt. Et, combien qu'il y eust quelques
escoutes en chemin, il leur sembloit bien qu'ilz les 
tueroient ou qu'ilz entreroient aussitost au logeïs comme eulx.
Et faisoient leur compte que ces deux hostes les 
mèneroient tout droit en leurs maisons où ces deux princes
estoient logéz et qu'ilz ne se amuseroient point ailleurs.
Par quoy les surprendroient de si près qu'ilz les tueroient
ou prendroient avant que leurs gens fussent assembléz et
qu'ilz n'avoient point loing à se retirer et que, au fort, se
il failloit qu'ilz mourussent pour executer une telle 
entreprise, qu'ilz prendroyent la mort bien en gré, car aussi
bien se veoient-ilz de touz poinctz destruictz; comme dit est.
Ilz ordonnèrent oultre que tout le peuple de la ville 
sauldroit de la porte, laquelle respondoit du long de la grant
rue de nostre faulxbourg, avecques ung grant hu, esperant
desconfire tout ce qui estoit logé en cedict faulxbourg. Et
n'estoient point hors d'esperance d'avoir bien une grant
victoire, ou, à tout le moins et au piz venir, une bien
glorieuse fin. Quant ilz eussent eu mil hommes d'armes avec
eulx de bonne estoffe, si estoit leur entreprinse bien grande./
Toutesfois il s'en faillut bien peu qu'ilz n'en vinsent à leur
intencion.
Et, comme ilz avoient conclud, saillirent ces six cens
hommes de Franchemont par les brèches de leurs murailles;
et croy qu'ilz n'estoient point encores dix heures du soir;
et attrappèrent la pluspart des escoutes et les tuèrent; et,
entre les autres y moururent troys gentilz hommes de la
maison dudict duc de Bourgongne. Et s'ilz eussent tiré tout
droit, sans eulx faire ouyr jusques à ce qu'ilz eussent esté
là où ilz vouloient aller, sans nulle difficulté ilz eussent tué
ces deux princes couchéz sur leurs lictz. Derrière 
l'hostel dudict duc, y avoit ung pavillon, où estoit logé le
duc d'Alençon qui est aujourd'uy, et monsr de Craon
avecques luy. Ilz se y arrestèrent ung peu et donnèrent
des coups de picque au travers et tuèrent quelque varlet. Il
en sortit bruyt en l'armée, qui fut cause que quelque peu
de gens se armèrent, au moins se misdrent debout. Ilz 
laissèrent ces pavillons et vindrent tout droit aux deux maisons
du roy et dudict duc de Bourgongne. La granche dont j'ay
parlé, où ledict duc avoit mys trois cens hommes d'armes,
estoit rasibus desdictes deux maisons, où ilz se amusèrent,
et à grans coups de picques donnèrent par ces trouz qui
avoient esté faitz pour saillir. Tous ces gentilz hommes
s'estoient desarméz n'avoit pas deux heures, comme j'ay dit,
pour eulx refraischir pour l'assault du lendemain. Ainsi les
trouvèrent tous ou peu s'en failloit, desarméz. Toutesfois
aucuns avoient gecté leurs cuyrasses sur eulx, pour le bruyt
quilz avoient ouy au pavillon de monsr d'Alençon, et 
combattoient à eulx par ces trouz et à l'huys, qui fut totallement
la saulveté de ces deux grans princes, car ce delay donna
espace à plusieurs gens d'eulx armer et de saillir en rue./
J'estoie couché en la chambre dudict duc de Bourgongne,
qui estoit bien petite, et deux gentilz hommes qui estoient
de sa chambre; et au dessus y avoit douze archiers seulement,
qui faisoient le guet et estoient en habillement et jouoient
aux déz. Son grant guet estoit loing de luy et vers la porte de
la ville. En effect, l'hoste de sa maison tira une bende de ces
Liégeois et vint assaillir sa maison, où ledict duc estoit 
dedans, et fut tout cecy si soudain que à grant peine 
peüsmes-nous mestre audict duc sa cuyrasse sur luy et une sallade
en la teste. Et incontinent descendismes le degré pour
cuyder saillir en la rue. Nous trouvasmes nos archiers
empeschéz à defendre l'huys et les fenestres contre les
Liégeois, et y avoit ung merveilleux cry en la rue. Les ungs :
<< Bourgongne! >> les autres : << Vive le roy! >> et << Tuez! >>.Et
fusmes l'espace de plus de deux patenostres avant que ces
archiers peüssent saillir de ladicte maison, et nous avecques
eulx.
Nous ne sçavions en quel estat estoit le roy ne desquelz il
estoit, qui nous estoit grant doubte. Et dès que nous fusmes
hors de la maison, avecques deux ou trois torches, 
trouvasmes aucunes autres torches et veïsmes gens qui se
combattoient à l'environ de nous; mais peu dura, car il
sailloit des gens de tous costéz venans au logeïs dudict duc.
Le premier homme des leurs qui fut tué fut l'hoste dudict
duc, lequel ne mourut pas si tost, et l'ouy parler. Ilz furent
tous mortz ou peu s'en faillut. Aussi bien assaillirent la
maison du roy, et entra son oste dedans, et y fut tué par les
Escossois, qui se monstrèrent bien bonnes gens, car ilz ne
bougèrent du pied de leur maistre et tirèrent largement
flesches, dont ilz blessèrent plus de Bourguygnons que de/
Liégeoys. Ceulx qui estoient ordonnéz à saillir par la porte
saillirent, mais ilz trouvèrent largement gens au guet, et
qui jà s'estoient assembléz, qui tost les rebouttèrent et ne se
monstrèrent pas si aspres que les autres.
Dès ce que ces gens furent ainsi reboutéz, le roy et le duc
parlèrent ensemble. Et pour ce que l'on veoit beaucoup de
gens mortz, ilz eurent doubte que ce ne fussent des leurs.
Toutesfois peu se y en trouva, mais de blesséz beaucoup.
Et ne fault point doubter que, s'ilz ne se fussent amuséz
en ces deux lieux dont j'ay parlé, et par especial à la granche
où ilz trouvèrent resistence, et eussent suyviz ces deux
hostes qui estoient leurs guydes, ilz eussent tué le roy et le
duc de Bourgongne et, croy, desconfit le demourant de
l'armée. Chascun de ces deux seigneurs se retira en son
logeïs, très esbahiz de ceste hardye entreprinse, et tost se
meïsdrent en conseil, sçavoir qu'il seroit à faire l'endemain
touchant cest assault qui estoit deliberé. Et entra le roy en
grans doubtes. La cause estoit pour ce que, si ledict duc
failloit à prendre ceste cité d'assault, que le mal en tumberoit
sur luy, et qu'il seroit arresté ou prins de tous pointz, car
ledict duc auroit paour que s'il partoit, qu'il ne luy feïst la
guerre d'autre costé.
Icy voiez-vous la miserable condicion de ces deux princes,
qui pour nulle voye ne ne se sceürent asseürer l'ung de
l'autre. Ces deux icy avoient faict paix finalle, n'y avoit point
quinze jours, et juré si solennellement de la loyaument/ 
entretenir. Toutesfois, la fiance ne se y povoit trouver par
nulles voyes.
     % [ CHAPITRE XIII ]
[Prise et sac de Liége] #
Le roy, pour soy oster de ces doubtes, une heure après
qu'il se fut retiré en son logeïz et après ceste saillie dont
ay parlé, manda aucuns des prochains serviteurs dudict
duc et qui s'estoient jà trouvéz au conseil et leur demanda
de la conclusion. Ilz luy dirent qu'ilz estoient jà arrestéz de
lendemain assaillir la ville en la forme et manière qu'il
avoit esté conclud. Le roy leur fist de grans doubtes et
très saiges, et qui furent très agreables aux gens dudict duc,
car chascun craignoit très fort cest assault pour le grant
nombre de peuple qui estoit dedans et aussi pour la grande
hardiesse qu'il leur avoit veü faire n'avoit pas deux heures,
et eussent esté très contens de actendre encores aucuns
jours ou les recevoir à quelque composicion. Et vindrent
devers ce duc luy faire ce rapport, et y estoie present, et
luy dirent toutes les doubtes que le roy faisoit et les leurs;
mais tout disoient venir du roy, craignant qu'il l'eust prins
mal d'eulx.
A quoy respondit ledict duc que le roy faisoit pour les
saulver, et le print à mauvais sens, et que la chose n'estoit
pas doubteuse, veü que l'on n'y povoit faire nulle batterie
de la part de ceulx de dedans et qu'il n'y avoit point de/
murailles et que ce qu'ilz avoient reparé aux postes estoit
jà abbatu et qu'il ne failloit plus attendre et qu'il ne 
delayeroit point l'assault du matin comme il avoit esté 
conclud; mais que, s'il plaisoit au roy aller à Namur actendant
que la ville fust prinse, qu'il en estoit bien contant, mais
qu'il ne partiroit point de là jusques à l'issue de ceste
matière.
Ceste responce ne pleüt à nul qui fust present, car -
chascun avoit eu paour de ceste saillye. Au roy fut faicte la
reponce, non point si griefve, mais le plus honnestement
que l'on peüst. Il entendit saigement et dist qu'il ne vouloit
point aller à Namur, mais que le lendemain se trouveroit
avecques les autres. Mon advis est que s'il s'en fust voulu
aller ceste nuyct, il l'eust bien faict, car il avoit cent 
archiers de sa garde et aucuns gentilz hommes de sa maison
et près de là troys cens hommes d'armes. Mais sans nulle
doubte, là où il y alloit de l'honneur, il n'eust point voulu
estre reprins de couhardise.
Chascun se reposa quelque peu en actendant le jour, tous
arméz, et disposèrent les aucuns leurs consciences, car 
l'entreprinse estoit bien doubteuse. Comme le jour fut cler et
que l'heure aprocha, qui estoit d'huict heures du matin,
comme j'ay dit, que l'on devoit assaillir, feïst le duc tirer la
bombarde et les deux coups de serpentine pour advertir
ceulx de l'avant garde qui estoient à l'autre part, bien loing
de nous par dehors, comme j'ay dit; mais par le dedans de
la ville n'y avoit point grant chemyn. Ilz entendirent 
l'enseigne. Incontinent se disposèrent à l'assault. Les 
trompettes dudict duc commencèrent à sonner et les enseignes/
de approcher la muraille, accompaignées de ceulx qui les
devoyent suyvre.
Le roy estoit emmy la rue, bien accompaigné, car tous
ses trois cens hommes d'armes y estoient, et sa garde, et
aucuns seigneurs et gentilz hommes de sa maison. Comme
l'on vint pour cuyder joindre aux points, on ne trouva une
seulle deffence, et n'y avoit que deux ou trois hommes
à leur guet, car tous estoient alléz disner et estimoient,
pour ce qu'il estoit dymanche, qu'on ne les assauldroit
point, et en chascune maison trouvasmes la nappe mise.
C'est peu de chose que du peuple, s'il n'est conduyt par
quelque chef qu'ilz ayent en reverence et en craincte, sauf
qu'il est des heures et des temps que, en leur fureur, ilz sont
bien à craindre.
Jà estoit paravant l'assault ces Liégeois fort matz, tant
pour les gens qu'ilz avoient perduz à ces deux saillies où
estoient mors tous leurs chefz, que aussi pour le grant 
travail qu'ilz avoient porté par huict journées, car il failloit que
tout fust au guet, pour ce que de tous costéz estoient 
desferméz, comme avez ouy. Et à mon advis qu'ilz cuydoient
avoir ce jour pour repoz à cause de la feste du dimanche;
mais le contraire leur advint et, comme j'ay dit, ne se
trouva nul à deffendre la ville de nostre costé, et moins 
encore du costé des Bourguignons qui estoient de nostre
avantgarde avec les autres que j'ay nommés. Ceulx-là
entrèrent premier que nous. Ilz tuèrent peu de gens, car
tout le peuple s'en fuyt oultre le pont de Meuze, tirant en/
Ardaine, et de là aux lieux où ilz pensoient estre en 
seüreté. Je ne veïz par là où nous estions que trois hommes
mors et une femme. Et croy qu'il ne mourut point deux cens
personnes en tout, que tout le reste ne fuyst ou se cachast
aux eglises ou aux maisons.
Le roy marchoit à loysir, car il veoit bien qu'il n'y avoit
nul qui resistast, et toute l'armée dedans par deux boutz;
et croy que il y avoit quarante mil hommes. Ledict duc
estoit plus avant en la cité, et tourna tout court au devant
du roy, lequel il conduysit jusques au palais. Et 
incontinent retourna ledict duc à la grant eglise de Sainct 
Lambert, où ses gens vouloient entrer par force pour prendre
des prisonniers et des biens; et combien que jà eust commis
des gens de sa maison, si n'en povoient-ilz avoir la 
maistrise, et assailloient les deux portes. Je sçay que à son
arrivée il tua ung homme de sa main et le veïz. Tout se
departit et ne fut point ladicte eglise pillée, mais bien à la
fin furent prins les hommes qui estoient dedans et tous les
biens.
Des autres eglises qui estoient en grant nombre (car j'ay
ouy dire à monsr de Humbercourt, qui congnoissoit bien la
cité, qu'il s'y disoit autant de messes pour jour que à
Romme), la pluspart furent pillées sous couleur de prendre
prisonniers. Je n'entray en nulle eglise que en la grande;
mais ainsi me fust-il dit et en veïz les enseignes, et aussy
long temps après le pape prononça grans censures contre
tous ceulx qui avoient aucune chose appartenant aux eglises
de ladicte cité, s'ilz ne le rendoient, et ledit duc deputa/ 
commissaires pour aller par tout son pays faire executer le 
mandement du pape.
Ainsi, la cité prinse et pillée environ le mydi, retourna le
duc au palais. Le roy avoit jà disné, lequel monstroit grant
signe de joye et de ceste prinse et louoit fort le grant couraige
et hardiesse dudict duc; et entendoit bien qu'il luy seroit
rapporté; ny n'avoit en son cueur autre desir que de s'en
retourner en son royaulme. A l'après disnée, ledict duc et
luy se veïrent en grant chère, et si le roy avoit loué ses
oeuvres en derrière, encores les loua-il myeulx en sa 
presence, et y prenoit ledict duc plaisir.
Je retourne ung peu à parler de ce pouvre peuple qui
fuyoit de la cité, pour confermer quelques parolles que j'ay
dictes au commencement de ces memoires, où j'ay parlé
des malheurs que j'ay veü suyvre les gens après une bataille
perdue ou quelque autre perte beaucoup moindre. Ces
miserables gens fuyoient par le pays d'Ardaine avecques femmes
et enfans. Ung chevalier demourant au pays, qui avoit tenu
leur party jusques à celle heure, en destroussa une bien
grande bende et, pour acquerir la grace du vainqueur, 
l'escripvit audict duc de Bourgongne, faisant encores le nombre
des mors et prins plus grant qu'il n'estoit (toutesfois en y
avoit-il largement) et par là feït son appoinctement. Autres
fuyoient à Mezières sur Meuze, qui est au royaulme; deux
ou trois de leurs chefs de bendes y furent prins, dont l'ung/
avoit nom Madoulet, et amenéz audict duc, lesquelz il fist
mourir. Aucuns de ce peuple moururent de fain et de froit
et de sommeil.
     % [ CHAPITRE XIV ]
[La destruction de Liége] #
Quatre ou cinq jours après ceste prinse, commança le roy
à embesongner ceulx qu'il tenoit pour ses amys envers 
ledict duc, pour s'en povoir aller; et aussi en parla audict duc
en saige sorte, disant que, s'il avoit plus affaire de luy, qu'il
ne l'espargnast point, mais, s'il n'y avoit riens à faire, qu'il
desiroit aller à Paris faire publier leur appoinctement en la
cour de parlement, pour ce que c'est la coustume de France
d'y publier tous accordz, ou autrement ne seroient de nulle
valleur. Toutesfois les roys y peuent tousjours beaucoup.
Et, davantaige, prioyt audict duc que, à l'esté prochain,
ilz se peüssent entreveoir en Bourgongne et estre ung moys
ensemble, faisans bonne chère. Finablement ledict duc se y
accorda, tousjours ung peu murmurant, et voulut que le
traicté de paix fust releü devant le roy, savoir s'il y avoit
riens dont il se repentist, offrant le mectre à son choix de
faire ou laisser, et feïst quelque peu d'excuse au roy de/
l'avoir amené là. Oultre, requist au roy consentir que audict
traicté se meïst ung article en faveur de monsr du Lau,
d'Urfé et Poncet de Rivière, et qu'il fust dit que leurs terres
et estatz leur seroient rendues comme ilz avoient avant la
guerre.
Ceste requeste despleüt au roy, car point n'estoient de son
party, par quoy deüssent estre comprins en ceste paix, et
aussi servoient-ilz à monsr Charles, son frère, et non point
à luy. Et à ceste requeste respondit le roy estre contant,
pourveü qu'il luy en accordast autant pour monsr de 
Nevers et de Crouy. Ainsi ledict duc se teüt; et semble ceste
responce bien saige, car ledict duc avoit tant de hayne aux
autres et tenoit tant du leur que jamais ne s'y fust 
consenty. A tous les autres pointz respondit le roy ne vouloir
riens y muer, mais confermer tout ce qui avoit esté juré à
Peronne. Et aussi fut accordé ce partement, et print 
congié le roy dudict duc, lequel le conduysit environ demye
lieue.
Et, au departement d'ensemble, luy feïst le roy ceste
demande : << Si d'aventure mon frère, qui est en Bretaigne, ne
se contentoit dudict partaige que je luy baille pour l'amour
de vous, que vouldriez vous que je feïsse? >> - Ledict
duc luy respondit soudainement et sans y penser : << S'il ne
le veult prendre, mais que vous faciez qu'il soit content, je
m'en rapporte à vous deux. >> De ceste demande et responce
sortit depuis grant chose, comme vous orrez cy-après.
Ainsi s'en alla le roy à son plaisir, et le conduysirent monsr/
des Cordes et d'Esmeries et grant bailly de Henault jusques
hors des terres dudict duc.
Ledict duc demoura en la cité. Il est vray que en tous
endroitz elle fut cruellement traictée : aussi elle avoit 
cruellement usé de tous excès contre les subjectz dudit duc, et,
dès le temps de son grant père, sans riens tenir estable de
promesse qu'ilz feïssent ne de nul appoinctement qui fust
faict entre eulx. Et estoit jà la cinquiesme année que
ledict duc y estoit venu en sa personne, et tousjours fait
paix et rompue par eulx l'an après. Et jà avoient esté 
excommuniéz par longues années pour les choses cruelles qu'ilz
avoient commises contre leur evesque. A tous lesquelz
commandemens de l'eglise touchant lesdictz differens ilz
n'eurent jamais reverence ny obeissance.
Dès que le roy fut party, ledict duc, avec peu de gens,
delibera d'aller en Franchemont, qui est ung peu oultre le
Liége, pays de montaigne très aspre et de boys. Et de là
venoient les meilleurs combattans qu'ilz eussent, et en
estoient partiz ceulx qui avoient fait ces saillies dont j'ay
parlé cy-devant. Avant qu'il partist de ladicte cité, furent
noyéz en grand nombre de pouvres gens prisonniers qui
avoient esté ès maison cachéz à l'heure que ceste cité fut
prinse. Oultre, fut deliberé de faire brusler ladicte cité, 
laquelle en tous temps a esté fort peuplée, et fut dit que on la
brusleroit à trois fois, et furent ordonnéz trois ou quatre mil
hommes de pied du pays de Lembourg, qui estoient leurs
voisins et assez d'ung habit et d'ung langaige, pour faire
ceste desolation et pour deffendre les eglises./
Premièrement fut abattu ung grant pont qui est au 
travers de la rivière de Meuze et puis y fut ordonné grant
nombre de gens pour defendre les maisons des chanoynes
à l'environ de la grant eglise, affin qu'il peüst demourer
logeïs pour faire le divin service. Semblablement en furent
ordonnéz pour defendre les autres eglises. Et, cela faict,
partit ledict duc pour aller audict pays de Franchemont,
dont je parle. Et aussi tost qu'il fut hors la cité, il veït le
feu en grant nombre de maisons au costé deçà la rivière,
où il alla loger à quattre lieues. Mais c'estoit chose 
espouvantable d'ouyr la nuyt le bruit que faisoient les maisons
qui tomboient et se renversoient en la ville, car aussi à
plain les oyons-nous de quatre lieues comme si nous 
eussions esté sur le lieu. Je ne sçay ou si le vent y servoit ou
ce que nous estions logéz sur la rivière.
Le lendemain, ledict duc partit, et ceulx qui estoient 
demouréz en la ville continuèrent la desolation comme il leur
avoit esté commandé; mais toutes les eglises furent saulves,
ou peu s'en faillut, et plus de trois cens maisons pour loger
les gens d'eglise. Et cela a esté cause que si tost elle a esté
repeuplée, car grant peuple revint demourer avec ces prestres.
A cause des grans gellées et froidures, fut force que la
pluspart des gens dudict duc allassent à pied audict pays de
Franchemont, qui ne sont que villaiges et n'y a point de
villes fermées. Ledict duc logea cinq ou six jours en une 
petite vallée, en ung villaige qui s'appelloit Pollure. Son armée
estoit en deux bendes pour plus tost destruire le païs; fist
brusler toutes les maisons et rompre tous les moullins à fer/
lesquelz estoient au pays, qui est la plus grant façon de
vivre qu'ilz ayent, et cerchèrent le peuple parmy les grans
forestz où ilz s'estoient cachéz avecques leurs biens, et y en
eut beaucoup de mors et de prins, et y gaignèrent les gens
d'armes largement.
Je y veïz choses inncreables de froid. Il y eut ung 
gentilhomme qui perdit ung pied, dont oncques puis ne s'ayda,
et ung paige auquel il tumba deux doiz de la main. Je y
veïz une femme morte et son enfant, dont elle estoit 
acouchée de nouveau. Par trois jours fut departy le vin que l'on
donnoit chez le duc, pour les gens qui en demandoient, à
coups de congnée, car il estoit gellé dedans les pippes
et failloit rompre le glasson, qui estoit entier, et en faire des
pièces, que les gens mectoient en ung chappeau ou en ung
pannyer, ainsy qu'ilz vouloient. J'en diroye assez d'estranges
choses longues à escrire. Mais la fain nous feït fouyr à
grant haste, après y avoir sejourné huict jours; et tira le
le duc à Namur et, de là, en Brabant, où il fut bien receü.
     % [ CHAPITRE XV ]
Comment le roy partit de Lieige
pour s'en retourner en France
et de l'appoinctement qui fut fait derechef par le roy
avec monsr Charles de France, son frère,
auquel il bailla le duché de Guyenne en partaige #
Le roy, après estre departy d'avec ledict duc, à grant joye
retourna en son royaume, et en riens ne se meüt contre/
ledict duc à cause des termes qui luy avoient esté tenuz à
Peronne et au Liége, et sembloit que patiemment le 
portast, nonobstant que depuis survint grant guerre entre
eulx, mais non pas si tost, et n'en fut point la cause la
chose dont j'ay parlé par cy-devant, combien qu'elle y
peüst ayder, car la paix eust esté presque telle qu'elle estoit
quant le roy l'eust faicte à Paris. Mais ledict duc de 
Bourgongne, par conseil d'officiers, voulut eslargir ses limites; et
puis quelques abillitéz furent faictes pour y remettre la noyse,
dont je parleray quant il sera temps.
Monsr Charles de France, seul frère du roy et naguères duc
de Normandie, lequel estoit informé de ce traicté faict à
Peronne et du partaige que par celuy devoit avoir, envoya
incontinent devers le roy luy supplier qu'il luy pleüst 
accomplir ledict traicté et luy bailler ce qu'il avoit promys.
Le roy envoya devers luy sur ces matières et y eut plusieurs
allées et venues. Aussi le duc de Bourgongne envoya ses
embassadeurs vers ledict monsr Charles luy prier ne vouloir
accepter autre partaige que celuy de Champaigne et de
Brye, lequel luy estoit accordé par son moyen, luy 
remonstrant l'amour qu'il luy avoit monstré là où il l'avoit 
habandonné, et le duc n'avoit encores voulu faire le semblable,
comme il avoit veü, et si avoit nommé le duc de Bretaigne
en ceste paix comme son allyé. Oultre, luy faisoit dire
comme l'assiette de Champaigne et Brye leur estoit propice
à tous deux, et que, si le roy d'aventure le vouloit fouller,
du jour au lendemain il povoit avoir le secours de
Bourgongne, car les deux païs joingnent ensemble, et si avoit son
partaige en assez bonne valleur, car il y prenoit tailles et
aydes et n'y avoit le roy riens que l'hommaige et ressort./
Ledict monsr Charles estoit homme qui peu ou riens
faisoit de luy, mais en toutes choses estoit manyé et 
conduyt par autres, combien qu'il feüst aagé de vingt et cinq
ans ou plus.
Ainsi se passa l'yver, qui jà estoit avancé, quant le roy
partit de nous, incessament gens allans et venans sur ce
partaige, car le roy pour riens ne deliberoit bailler celluy
qu'il avoit promys, car il ne vouloit point son frère et ledict
duc si près voysins et traictoit le roy avec son frère de luy
faire prendre Guyenne avecques la Rochelle, qui estoit
presque toute Acquittaine, et valloit trop myeulx ce 
partaige que celuy de Brye et Champaigne. Ledict monsr
Charles craignoit desplaire audict duc de Bourgongne; et
avoit peur aussi que, se il s'accordoit et le roy ne luy teint
verité, qu'il auroit perdu son amy et son partaige et 
demourroit en mauvais party.
Le roy, qui estoit plus saige à conduyre telz traictéz que
nul autre prince qui ait esté de son temps, veoit qu'il 
perdoit temps s'il ne gaignoit ceulx qui avoient le credit
avecques son frère. Se adressa à Oudet de Ydye, seigneur
de Lescun, depuis conte de Comminges, lequel estoit né et
marié audict pays de Guyenne, luy priant qu'il teint la
main que son maistre acceptast ce party, lequel estoit trop
plus grand que celluy qu'il demandoit, et qu'ilz feüssent/
bons amys, en vivant ainsi que deux frères, et que luy et
ses serviteurs y auroient prouffit, et especiallement luy; et
les asseüroit bien le roy qu'il n'y auroit point de faulte qu'il
ne baillast la possession dudict pays. Et en ceste façon 
monseigneur Charles fut gaigné et print ledict partaige de
Guyenne, au grand desplaisir du duc de Bourgongne et de
ses embassadeurs, qui estoient sur le lieu.
Et la cause pour quoy le cardinal Ballue, evesque 
d'Angers, et l'evesque de Verdun furent prins, fut pour ce que
ledict cardinal escrivoit à monsr de Guyennne, l'enhortant de
ne prendre nul autre partaige que celuy que ledict duc de
Bourgongne luy avoit procuré par la paix faicte à Peronne,
laquelle avoit esté jurée et promise entre ses mains, et luy
faisoit remonstrances touchant ce cas, qui luy sembloient
necessaires, lesquelles estoient contre le voulloir et 
intention du roy. Ainsi, ledict monseigneur Charles devint duc
de Guyenne l'an mil quattre cens soixante et neuf et en
eut bonne possession : le pays, avec le gouvernement de la
Rochelle; et se veïrent le roy et luy ensemble et y furent
longuement.
  
