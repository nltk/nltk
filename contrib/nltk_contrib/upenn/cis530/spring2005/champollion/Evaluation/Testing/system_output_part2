
receues depuis son trespas, qui et bien pour etre revenu à ma mémoire les graces que j'ai receues de lui, combien que c'et chose acoutumée que, après le decès de si grand et puissant prince, les mutations soient grandes, et i ont les ungs pertes, et les autres gaing. Car les bien ne les honneurs ne se despartent point à l'appetit de ceux qui les demandent.
Et pour vous informer du temps dont ai eu connaissance dudit seigneur, dont faites demande, m'et force de commancer avant le temps que je vinse en son service; et puis, par ordre, je suivrai mon propos jusques à l'heure quce je devins son serviteur, et continuerai jusques à son trespas.
 Au saillir de mon enfance et en l'aage de povoir monter à cheval, fus amené à Lisle devers le duc Charles de Bourgoigne, lors appellé conte de Charrolois, lequel me print en son service, et fut l'an mil quatre cens soixante quatre.
Quelque trois jours après, arrivèrent audit lieu de Lisle les embassadeurs du roi, où etoit le conte d'Eu, le chancellier de France appelé Morvilier et l'evesque de Narbonne; et, en la présence du duc Philippe de Bourgongne et dudit conte de Charrolois et tout leur conseil [à huis ouverts], furent ouis lesdits embassadeurs, et parla ledit Morvillier fort arrogamment, disant que ledit conte de Charrolois avoit fait préndre, lui etant en Hollande, ung petit navire de guerre, parti de Dieppe, auquel etoit un batard de Rubempré, et l'avoit fait emprisonner, lui donnant charge qu'il etoit là venu pour le préndre et que ainsi l'avoit fait publier partout, et par especial à Bruges, où hantent toutes nations de gens etranges, par ung chevalier de Bourgongne appellé messire Olivier de la Marche.
Pour lesquelles causes, ledit roi, soi trouvant chargé de ce cas (contre verité, comme il disoit), requerait audit duc Philippe que ce messire Olivier de la Marche lui fut envoié prisonnier à Paris pour en faire la pugnition telle que le cas le requeroit. A ce point leur respondit le duc Philippes que messire Olivier de la Marche etoit né de la conté de Bourgongne, et son maître d'hotel, et en rien subgect à la couronne; toutesfois, que s'il avoit dit ne fait chose qui fut contre l'honneur du roi et que ainsi le trouvat par information, qu'il en ferait la pugnition telle que ou cas appartiendroit; et que, au regard du batard de Rubempré, il et vrai qu'il etoit prins pour les signes et contenances que avoient ledit batard et ses gens à l'environ de la Haie en Holande, où pour lors etoit sondit fils, conte de Charrolois, et que si ledit conte etoit suspessonneux, il ne le tenoit point de lui, car il ne le fut oncques, mais le tenoit de sa mère, qui avoit eté la plus suspessonneuse dame qu'il eut jamais connue; mais, nonobtant que lui, comme dit et, n'eut jamais eté suspessonneux, s'il se fut trouvé, au lieu de son fils, à l'heure que ce batard de Rubembré regnoit ès environs, qu'il l'eut fait préndre, commme il avoit eté, et que se ledit batard ne se trouvoit point chargé d'avoir vouu préndre son fils, comme l'on disoit, que incontinent le ferait delivrer et le renvoierait au roi, comme ses embassadeurs le requeroient.

